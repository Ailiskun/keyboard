 Fran Levstik

Martin Krpan z Vrha

Močilar mi je časi kaj razkladal od nekdanjih časov, kako so ljudje živeli in kako so imeli to in to reč med sabo. Enkrat v nedeljo popoldne mi je v lipovi senci na klopi pravil naslednjo povest:

V Notranjem stoji vas, Vrh po imenu. V tej vasici je živel v starih časih Krpan, močan in silen človek. Bil je neki tolik, da ga ni kmalu takega. Dela mu ni bilo mar; ampak nosil je od morja na svoji kobilici angleško sol, kar je bilo pa že tistikrat ostro prepovedano. Pazili so ga mejači, da bi ga kje nehotoma zalezli; poštenega boja ž njim so se bali ravno tako kakor pozneje Štempiharja. Krpan se je pa vedno umikal in gledal, da mu niso mogli do živega.

Bilo je pozimi in sneg je ležal krog in krog. Držala je samo ozka gaz, ljudem dovoljna, od vasi do vasi, ker takrat še ni bilo tako cest kakor dandanes. V naših časih je to vse drugače, seveda; saj imamo, hvalo Bogu, cesto do vsakega zelnika. Nesel je Krpan po ozki gazi na svoji kobilici nekoliko stotov soli; kar mu naproti prižvenketa lep voz; na vozu je pa sedel cesar Janez, ki se je ravno peljal v Trst. Krpan je bil kmečki človek, zato ga tudi ni poznal; pa saj ni bilo časa dolgo ozirati se; še odkriti se ni utegnil, temveč prime brž kobilico in tovor ž njo pa jo prenese v stran, da bi je voz ne podrl. Menite, da je Krpana to kaj mudilo kali? Bilo mu je, kakor komu drugemu stol prestaviti.

Cesar, to videvši, veli kočijažu, da naj konje ustavi. Ko se to zgodi, vpraša silnega moža: "Kdo pa si ti?"

Ta mu dá odgovor: "Krpan mi pravijo; doma sem pa z Vrha od Svete Trojice, dve uri hoda od tukaj."

"I kaj pa nosiš v tovoru?" cesar dalje vpraša.

Krpan se naglo izmisli in reče: "I kaj? Kresilno gobo pa nekaj brusov sem naložil, gospod!"

Na to se cesar začudi in pravi: "Ako so brusi, pokaj so pa v vrečah?"

Krpan se ne umišlja dolgo, ampak urno odgovori kakor vsak človek, ki ve, kaj pravi: "Bojim se, da bi od mraza ne razpokali; zato sem jih v slamo zavil in v vrečo potisnil."

Cesar, ki mu je bil menda silni možak všeč, dalje pravi: "Anti veš, kako se taki reči streže. Kaj pa, da si konjiča tako lahko prestavil? Res nima dosti mesa; pa ima vsaj kosti."

Krpan se malo zareži in pravi: "Vem, da imajo vaši konji več mesa; pa vendar ne dam svoje kobilice za vse štiri, ki so tukaj napreženi. Kar se pa tiče prestavljanja, gospod, upam si nesti dve taki kobili dve uri hoda in tudi še dalj, če je treba."

Cesar si misli: To velja, da bi se zapomnilo, -- in veli pognati.

Minilo je potem leto in nekateri dan. Krpan je pa zmerom tovoril po hribih in dolinah. Kar se pripeti, da pride na Dunaj strašen velikan, Brdavs po imenu. Ta je vabil kakor nekdanji Pegam vse junake našega cesarstva v boj. Ali cesar pa tudi ni imel tako boječih ljudi, da bi dejal: nihče si ni upal nadenj; toda kdor se je skusil ž njim, gotovo je bil zmagan. Velikan pa ni bil mož usmiljenega srca; ampak vsakega je umoril, kogar je obvladal. -- To je cesarju začelo iti po glavi: "Lejte-si no! Kaj bo, kaj bo, če se Brdavs ne ukroti? Usmrtil mi je že vso največjo gospodo! Presneta reč vendar, da mu nihče ne more biti kos!" Tako je cesar toževal, kočijaž ga je pa slišal. Pristopi tedaj z veliko ponižnostjo, kakor gre pred tolikim gospodom, in pravi: "Cesarost, ali več ne morete pametovati, kaj se je godilo predlansko zimo blizu Trsta?"

Cesar vpraša nekoliko nevoljen: "Kaj neki?"

Kočijaž odgovori: "Tisti Krpan, ki je tovoril s kresilno gobo in brusi, ne veste, kako je kobilico v sneg prestavil, kakor bi nesel skledo na mizo? Če ne bo Krpan Brdavsa premogel, drugi tudi ne, tako vam povem."

"Saj res," pravi cesar, "precej se mora ponj poslati."

Poslali so veliko, lepo kočijo po Krpana. To je bil ravno tačas natovoril nekoliko soli pred svojo kočo: mejači so bili pa vse čisto ovédeli, da se zopet napravlja po kupčiji. Pridejo tedaj nadenj ter se ga lotijo; bilo jih je petnajst. Ali on se jih ni ustrašil; pisano je pogledal in prijel prvega in druge ž njim omlatil, da so vsi podplate pokazali. Ravno se je to vršilo, kar se v četver pripelja nova, lepa kočija. Iz nje stopi cesarski sel, ki je vse videl, kar se je godilo, in naglo reče: "Zdaj pa že vem, da sem prav pogodil. Ti si Krpan z Vrha od Svete Trojice, kajne?"

"Krpan sem," pravi ta; "z Vrha tudi, od Svete Trojice tudi. Ali kaj pa bi radi? Če mislite zavoljo soli kaj, svetujem, da mirujete; petnajst jih je bilo, pa se jih nisem bal, hvalo Bogu; samo enega se tudi ne bom."

Sel pa, ki gotovo ni vedel, zakaj se meni od soli, reče na to: "Le urno zapri kobilo v konják, pa se hitro pražnje obleci, pojdeva na Dunaj do cesarja."

Krpan ga neverno pogleda in odgovori: "Kdor če iti na Dunaj, mora pustiti trebuh zunaj, to sem slišal od starih ljudi; jaz ga pa menim s sabo nositi, koder bom tovoril in dokler bom tovoril."

Služabnik mu pravi: "Nikar ti ne misli, da šale uganjam."

"Saj bi tudi ne bilo zdravo," reče Krpan.

Na to zopet govori sel: "Kar sem ti povedal, vse je res. Ali več ne veš, kako si bil umaknil predlansko zimo kobilico kočiji s pota? Oni gospod na vozu je bil cesar, pa nihče drug, veš."

Krpan se začudi in pravi: "Cesar? -- Menda vendar ne?"

"Cesar, cesar! Le poslušaj. Prišel je zdaj na Dunaj hud velikan, ki mu pravimo Brdavs. Tak je, da ga nihče ne ustrahuje. Dosti vojščakov in gospode je že pobil; pa smo rekli: ,Če ga živ krst ne zmore, Krpan ga bo.' Lej, ti si zadnje upanje cesarjevo in dunajskega mesta."

Krpana je to s pridom utešilo ter jako dobro se mu je zdelo do vsega, kar je slišal, in reče tedaj: "Če ni drugega kakor tisti prekleti Brdavs, poslušajte, kaj vam pravim! Petnajst Brdavsov za malo južino, to je meni toliko, kolikor vam kamen poriniti čez lužo, ki jo preskoči dete sedem let staro; samo varite, da me ne boste vodili za nos!" To reče in brž dene sol s kobile, kobilo pa v konják, gre v kočo ter se pražnje obleče, da bi ga pred cesarjem ne bilo sram. Ko se preobuje, ven priteče in sede v kočijo ter naglo zdrčita proti Dunaju.

Ko prideta na Dunaj, bilo je vse mesto črno pregrnjeno; ljudje so pa klavrno lazili kakor mravlje, kadar se jim zapali mravljišče.

Krpan vpraša: "Kaj pa vam je, da vse žaluje?"

"O, Brdavs, Brdavs!" Vpije malo in veliko, možje in žene. "Ravno danes je umoril cesarjevega sina, ki ga je globoko v srce pekla sramota, da bi ne imela krona junaka pod sabo, kateri bi se ne bal velikana. Šel se je ž njim skusit; ali kaj pomaga! Kakor drugim, tako njemu. Do zdaj se še nihče ni vrnil iz boja."

Krpan veli urno pognati in tako prideta na cesarski dvor, ki pavijo, da je neki silo velik in jako lep. Tam stoji straža vedno pri vratih noč in dan, v letu in zimi, naj bo še tako mraz; in brž je zavpila o Krpanovem prihodu, kakor imajo navado, kadar se pripelja kdo cesarske rodovine. Bilo je namreč naročeno že štirinajst dni dan za dnevom, da naj se nikomur in nikoli ne oglasi, samo tačas, kadar se bo pripeljal tak in tak človek. Tako so se veselili Krpana na Dunaj. Kaj bi se ga pa ne? Presneto jim je bila huda za nohti! Ko cesar sliši vpitje, precej ve, kdo je, in teče mu naproti, pa ga pelja v gornje hrame. Čudno lepo je tam, še lepše kakor v cerkvi. Krpan je kar zijal, ker se mu je vse tako grobo zdelo. Cesar ga vpraša: "Krpan z Vrha! Ali me še poznaš?"

Kaj bi vas ne," odgovori on; "saj ni več ko dve leti, kar sva se videla. No vi ste še zmerom lepo zdravi, kakor se na vašem licu vidi."

Cesar pravi: "Kaj pomaga ljubo zdravje, ko pa drugo vse narobe gre! Saj si že slišal od velikana? Kaj deš ti, kaj bo iz tega, če se kako kaj ne preonegavi? Sina mi je ubil, lej!"

Krpan odgovori: "Koga bo drugega? Glavo mu bomo vzeli, pa je!"

Cesar žalosten zavrne: "Menim da, ko bi jo le mogli! Oh, ali ni ga, mislim, pod soncem jujaka, da bi vzel Brdavsu glavo!"

"Zakaj ne? Slišal sem," pravi Krpan, "da vsi ljudje vse vedo; na vsem svetu se pa vse dobi; pa bi se ne dobil tudi junak nd Brdavsa? Kakor sem uboren človek, ali tako peklensko ga bom premikastil, da se mu nikdar več ne bodo vrnile hudobne želje, po Dunaju razsajati; če Bog dá, da je res!"

Kdo bi bil cesarju bolj ustregel kakor te besede! Le nekaj ga je še skrbelo; zato pa tudi reče: "Da si močan, tega si me preveril; ali pomisli ti: on je orožja vajen iz mladih dni; ti pak si prenašal zdaj le bruse in kresilno gobo po Kranjskem; sulice in meča menda še nisi videl nikoli drugje kakor na križevem potu v cerkvi. Kako se ga boš pa lotil?"

"Nič se ne bojte," pravi Krpan; "kako ga bom in s čim ga bom, to je moja skrb. Ne bojim se ne meča ne sulice ne drugega velikanovega orožja, ki vsemu še imena ne vem, če ga ima kaj veliko na sebi."

Vse to je bilo cesarju pogodu, in brž veli prinesti polič vina pa kruha in sira, rekoč: "Na, Krpan, pij pa jej! Potlej pojdeva orožje izbirat."

Krpanu se je to vele malo zdelo; polič vina takemu junaku; pa je vendar molčal, kar je preveliko čudo. Kaj pa je hotel? Saj menda je že slišal, da gospoda so vsi malojedni zato, ker jedo, kadar hoče in kolikor hoče kateri, zgolj dobrih jedi. Ali kmečki človek, kakor je bil Krpan, ima drugo za bregom. On tedaj použije, ko bi kvišku pogledal ter naglo vstane. Cesar je vse videl in, ker je bil pameten mož, tudi precej spoznal, da takemu truplu se morajo večji deleži meriti; zato so mu pa dajali od tega časa dan na dan, dokler je bil na Dunaju: dve krači, dve četrti janjca, tri kopune, in ker sredice ni jedel, skorje štirih belih pogač, z maslom in jajci oméšanih; vino je imel pa na pravici, kolikor ga je mogel.

Ko prideta v orožnico, to je v tisto shrambo, kjer imajo orožje, namreč: sabolje, meče, jeklene oklepe za na prsi, čelade in kakor se imenuje to in ono; Krpan izbira in izbira, pa kar prime, vse v rokah zdrobi, ker je bil silen človek. Cesarja skoraj obide zona, ko to vidi; vendar se stori srčnega in vpraša: "No, boš kaj kmalu izbral?"

"V čem si bom pa izbiral?" odgovori Krpan. "To je sama igrača; to ni za velikana, ki se mu pravi Brdavs, pa tudi ne za mene, ki mi pravite Krpan. Kje imate kaj boljega?"

Cesar se čudi in pravi: "Če to ne bo zate, sam ne vem, kako bi? Večjega in boljega nimamo."

Na to reče oni: "Veste kaj? Pokažite mi, kje je katera kovačnica!"

Pelja ga hitro sam cesar v kovačnico, ki je bila tudi na dvoru; zakaj taki imajo vso pripravo in tudi kovačnico, da je kladivo in nakovalo pri rokah, ako se konj izbosi ali če je kaj drugega treba, da se podstavi ali prekuje. Krpan vzame kos železa in najtežje kladivo, ki ga je kovač vselej z obema rokama vihtel; njemu je pa v eni roki pelo, kakor bi koso klepal. "Oj tat sežgani!" pravijo vsi, ko to vidijo; še cesarju se je imenitno zdelo, da ima takega hrusta pri hiši. Krpan kuje in kuje, goni meh na vse kriplje ter naredi veliko reč, ki ni bila nobenemu orožju podobna; imela je največ enakosti z mesarico. Ko to izgotovi, gre na cesarski vrt in poseka mlado, košato lipo iznad kamnite mize, kamor so hodili gospoda poleti hladit se. Cesar, ki mu je bil zmerom za petami, brž priteče in zavpije: "Krpan! I kaj pa to delaš? Da te bes opali! Ne veš, da cesarica raje dá vse konje od hiše kakor to lipo od mize? Pa si jo posekal! Kaj bo pa zdaj?"

Krpan z Vrha pa, ne da bi se bal, odgovori: "Kar je, to je. Zakaj pa mi niste druge pokazali, če se bam te tako smili? Kaj bo pa? Drevo je drevo! Jaz pa moram imeti les nalašč za svojo rabo, kakršnega v boju potrebujem."

Cesar molči, ker vidi, da ne pomaga zvoniti, ko je toča že pobila; pa vendar ga je skrbelo, kako bi se izgovoril pred cesarico. Krpan tedaj naredi najprvo toporišče mesarici, potem pa obseka pol sežnja dolg ter na enem koncu jako debel kij, pa gre pred cesarja: "Orožje imam, ali konja nimam. Saj menda se ne bova peš lasala?"

Cesar, zastran lipe še zmerom nekoliko nevšečen, pravi: "Pojdi, pa vzemi konja, katerega hočeš. Saj vem, da le širokoustiš. Kdaj bom jaz papež v Rimu? Takrat, kadar boš ti zmogel velikana. Če misliš, primi ga, pa mu odstrizi glavo, ako si za kaj, da bo imela moja država mir pred njim, ti pa veliko čast in slavo za njim!"

Krpan je bil malo srdit, pa vendar jezo pogoltne in reče: "Kar se tiče Brdavsa, to ni igrača, kakor bi kdo z grma zapodil vrabca, ki se boji vsakega ocepka in kamna. Koliko junakov pa imate, da bi si upali nádenj? Zapomnite si, cesarost, kar sem obljubil, storil bom, čeprav od jeze popokajo vsi obrekovalci, ki me mrazijo pri vas. Da bi le vsi ljudje vselej držali se svojih besedi tako, kakor se mislim jaz, ako me Bog ne udari; pa bi nihče ne vedel, kaj se pravi laž na zemlji! Toda svet je hudoben ter ne pomisli, da je Bog velik, človek majhen. Zdaj pa le pojdite, greva, da konja izbereva. Nočem takega, da bi pod mojo težo pred velikanom počenil na vse štiri noge, vam v sramoto, meni v sitnost. Dunajčanje bi se smejali, vi pa rekli: 'Poglejte ga, še konja mi je izpridil!'"

Cesar je kar obstekel, poslušajo modrost Martinovih ust, in potem gre ž njim. Ko prideta v konják, povpraša: "Po čem bodeš pa konja poznal, je li dober ali ne?"

Krpan odgovori: "Po tem, da se mi ne bo dal za rep čez prag potegniti."

Cesar pravi: "Le skusi! Ali daravno si, prekanjeni tat, storil mi dovolj sitnosti pred cesarico, svarim te, vari se, da te kateri ne ubije; konji so iskri."

Martin Krpan pak izleče prvega in zadnjega in vse druge čez prag; še celo tistega, ki ga je sam cesar jahal samo dvakrat v letu, namreč: o veliki noči pa o svetem Telesu; to se je menda cesarju posebno pod nos pokadilo. Potem reče Krpan: Tukaj ga nimate za moje sedlo! Pojdiva k drugim."

Cesar odgovori čméren: "Če niso ti zate, moraš se peš bojevati. Ti nisi pravdanski človek! Vem, da ga nimam v cesarstvu takega, da bi ga ti, zagovédnež, ne izlekel!"

"Ta je pa že prazna!" pravi Krpan. "Jaz imam doma kobilico, katere ne izleče nobeden vaših junakov, stavim svojo glavo, če ni drugače; da ne poreko Dunajčanje z Brdavsom vred, da lažem."

"Pa ni tista," vpraša cesar, "ki si ž njo plesal po snegu?"

"Tista, tista!" zavrne on.

Cesar pa se razhudi, rekoč: "Zdaj pa že vidim, da si bebec ali pa mene delaš bebca! Vari se me, Krpane! Moja roka je dolga."

Krpan pa mu v smehu odgovori: "Če je s tem dalja, pa vendar ne seže velikanu še celo do pasa ne, nikar že do brade, da bi ga malo oskubla in zlasala. Ampak pustimo šale takim ljudem v napotje, ki nimajo drugega dela, kakor da ž njimi dražijo svojega bližnjega; meniva se raje od Brdavsa, ki še zdaj nosi glavo. Pošljite mi hitro po kobilo; ali pa naj grem sam ponjo. Toda potlej ne vem? -- Ko bi mene več ne bilo nazaj? -- -- Bogu je vse mogoče!"

Cesar, ko to sliši, urno pošlje na Vrh po Krpanovo kobilico. Ko jo pripeljejo na Dunaj, Krpan reče: "Zdaj pa le vkup dunajski junaki, kjer vsa je še kaj! Moje kobilice, kakor je videti slaba, vendar nihče ne potegne do praga, nikar že cez prag!"

Skušali so jahači in konjarji in vsi tisti, ki so učeni, kako velja v strah prijeti konja, bodisi hud ali pa krotak, pa kobilice ni nihče premaknil z mesta; vsakega je vrgla na gnojno gomilo. "Bes te lopi!" reče eden in drug. "Majhno kljuse, velika moč!"

Prišel je čas voja z velikanom; bilo je ravno svetega Erazma dan. Krpan vzame kij in mesarico, zasede kobilico, pa jezdi iz mesta na travnik, kjer se je Brdavs bojeval. Martina je bilo čudno gledati: njegova kobilica je bila majhna, noge je imel velike, tako da so se skoraj po tleh za njim vlekle; na glavi je nosil star klobuk širokih krajev, na sebi pa debelo suknjo iz domače volne; vendar se nobenega ni bal; celo sam cesar ga je rad poslušal, kadar je kakšno prav žaltavo razdrl.

Ko ugleda Brdavs jezdeca, svojega sovražnika, začne s hrohotom smejati se in reče: " Ali je to tisti Krpan, ki so ga poklicali nadme tako daleč, tam z Vrha od Svete Trojice? Mar bi raje bil ostal doma za pečjo, da bi ne cvelil svoje stare matere, ako jo še imaš, da bi ne žalil svoje žene, ako ti jo je Bog dal. Pojdi mi izpred oči, da te videl ne bom, pa le naglo, dokler mi je srce še usmiljeno. Če me zgrabi jeza, ležal boš na zemlji krvav, kakor je sam cesarjev sin in sto drugih!"

Krpan mu odgovori: "Če nisi z Bogom še spravljen, urno skleni, kar imaš; moja misel ni, dolgo čakati, mudi se mi domov za peč; tvoje besede so mi obudile v srcu živo željo do svoje koče in do svoje peči; ali poprej vendar ne pojdem, da tebi vzamem glavo. Pa ne zameri! To mi je naročil moje gospod, cesar; jaz nisem vedel ne zate ne za tvoje velikanstvo in za vse krvave poboje. Prijezdi bliže, da si podava roke; nikoli si jih nisva poprej; nikoli si jih ne bova pozneje; ali pravijo, da Bog nima rad, če pride kdo z jezo v srcu pred sodni stol."

Velikan se nekoliko začudi, ko to sliši. Naglo prijezdi ter mu poda svojo debelo roko. Krpan mu jo pa tako stisne, da precej kri izza nohtov udari.

Brdavs malo zareži, pa vendar nič ne pravi, ampak misli si: ta je hud in močan; pa kaj bo -- kmet je kmet; saj ne zna bojevati se, kakor gre junakom.

Urno zasukneta vsak svojega konja in zdirjata si od daleč naproti. Brdavs visoko vzdigne meč, da bi že o prvem odsekal sovražniku glavo; ali ta mu urno podstavi svoj kij, da se meč globoko zadere v mehko lipovino; in preden ga velikan more izdreti, odjaha Krpan z male kobilice, potegne Brdavsa na tla, pa ga položi, kakor bi otroka v zibel deval, ter mu stopi za vrat in reče: "No, zdaj pa le hitro izmoli en očenašek ali dva in pa svojih grehov se malo pokesaj; izpovedal se ne boš več, nimam časa dolgo odlašati, mudi se mi domov za peč; znaj, da komaj čakam, da bi zopet slišal zvon, ki poje na Vrhu pri Sveti Trojici."

To izreče, pa vzame počasi mesarico ter mu odseka glavo in se vrne proti mestu.

Dunajčanje, ki so do zdaj le od daleč gledali, pridero k njemu, tudi sam cesar mu pride naproti, pa ga objame pričo ljudstva, ki je vpilo na vse grlo: "Krpan je nas otel! Hvala Krpanu, dokler bo Dunaj stal!"

Krpanu se je to kaj dobro zdelo, da je dosegel toliko čast in držal se je na svoji kobilici, kakor bi šel v gostje vabit. Saj se je tudi lahko; še tu med nami, če kdo kakega slepca ali belouško ubije, še ne ve, na kateri grm bi jo obesil, da bi jo videlo več ljudi.

Ko pridejo v cesarsko poslopje vsi knezi, vojskovodje in vsa prva gospoda s Krpanom, spregovori najprvo sam cesar in pravi: "Zdaj si pa le izberi! Dam ti, kar želiš, ker si zmogel tolikega sovražnika in otel deželo in mesto velike nadloge in nesreče. Nimam take stvari v cesarstvu, da bi dejal: ne dam ti je, če jo hočeš; celo Jerico, mojo edino hčer, imaš na ponudbo, ako nisi še oženjen."

"Oženjen sem bil, pa nisem več," odgovori Krpan; "rajnica je umrla, druge pa nisem iskal. Sam ne vem, kako bi vendar, da bi ne bilo meni napak, Bogu in dobrim ljudem pa všeč. Vašega dekleta sem že videl. Če je tudi še tako pametna, kakor je lepa, potlej naj se le skrije moja babnica pred njo v vseh rečeh. Dobrote, res, da je navajena, tistega ne bom dejal, ker je od bogate hiše doma; pa saj na Vrhu pri Sveti Trojici spet nismo zgolj berači; pri nas tudi skozi vse leto visi kaj prekajenega na ražnju. Samo to ne vem, kako bo. -- Nesla sva bila z Marjeto v oprtnih košéh enkrat grozdje v Trst. Nazaj grede mi je bila pa ona zbolela na potu. Tako se mi je sitno zdelo, da vam na morem povedati! Raje bi bil imel, da bi se mi bili utrgali v cerkvi naramnici obe kmalu, takrat ko bi ravno bil sveče prižigal. Ni bilo drugače: naložil sem jo v oprtni koš, koš pa na pleči ter sem koračil mastito ž njo! Izhajal bi že bil; saj Mretačka je bila tako majhna kakor deklina trinajstih let -- pa jih je nadloga vendar imela že trideset, ko sva se jemala -- težka tedaj ni bila; ali kamor sem prišel, povsod so me vprašali, kakšno kramo prodajam. To je presneto slaba krama, babo po svetu prenašati! In ko bi se zdaj na cesti nama spet kaj takega nakretilo, vaši hčerki in pa meni? Od tukaj do Vrha se pot vleče kakor kurja čeva. Koša revež nimam, kobilica ima pa samo eno sedlo! Pa bi tudi ne bilo čudo, ki bi zbolela; saj vemo vsi, da take mehkote niso vajene od petih zjutraj do osmih zvečer cika coka, cika coka s konjem. Če se to prav do dobrega vse premisli, menda bo najbolje, da vam ostane cesarična, meni pa vdovstvo, čeravno pravzaprav dosti ne maram zanje; ali kar Bog dá, tega se človek ne sme braniti."

Cesarica pa še zdaj ni bila pozabila košate lipe nad kamnito mizo na vrtu; zato je tudi ni bilo zraven, poslušala pa je za vrati, kakor imajo ženske navado, ki bi rade vse izvedele. Ko sliši, da cesar ponuja Krpanu svojo hčer v zakon, pride tudi ona in pravi: "Ne boš je imel, ne! Lipo si mi izpridil; hčere ti pa ne dam! Ljubeznivi moj mož, menda da ti je kri v glavi zavrela -- ne morem ti dobrega reči -- da govoriš take besede, ki sam dobro veš, da so prazne ena in druga. Pa tudi vas naj bo sram, vas, gospodje! Grdo je tako, da se mora kmet za vas bojevati! Še dandanes bi lipa lahko stala, pa tudi velikan več ne imel glave, ko bi vi kaj veljali. Pa saj vem: kar so se obabili možje, je vsaka baba neumna, katera se omoži! Res je, Krpan, otel si cesarstvo in tudi Dunaj si otel; zato boš pa dobil vina sod, ki drži petdeset malih veder, potem sto in pet pogač, dvajset janjcev in pa oseminštirideset krač ti bomo dali. Dobro me poslušaj! To moraš pa vse domu na Kranjsko spraviti, ako hočeš. Prodati pa ne smeš cepêra, ne tukaj ne na potu. Kadar boš na Vrhu pri Sveti Trojici, potlej pa stori, kakor se ti zdui. In ker zdaj nimamo tukaj nobenega Brdavsa več, menda ne bo napak, če osedlaš imenitno svojo kozico, ki praviš, da je kobilica, pa greš lepo počasi proti Vrhu. Pozdravi mi tamkaj vse Vrhovščake, posebno pa mater županjo!"

Cesarica je to izgovorila, pa je šla precej spet v svoje hrame. Vseh gospodov je bilo jako sram. Kaj bi jih pa tudi ne bilo? Prebito jih je obrenkala; prav kakor takim gre! Krpan se je pa držal, da je bil skoraj hudemu vremenu podoben. Kakor bi se za Mokrcem bliskalo, tako je streljal z očmi izpod srditega čela; obrvi so mu pa sršele ko dve metli. Da te treni, kako je bilo vsem okoli njega čudno pri srcu! Še cesar je plaho od strani gledal, cesar! Pa vendar, ker sta bila vedno velika prijatelja, zato se počasi predrzne in reče mu: "Krpane, le ti molči; midva bova že naredila, da bo prav!"

Krpan ga pa nič ne posluša, temveč zadene si na desno ramo kij, na levo pa mesarico, stopi k durim in reče: "Veste kaj? Bog vas obvari! Pa nikar kaj ne zamerite!"

Na te besede prime za kljuko, pa kakor da bi hotel iti.

Cesar poteče za njim: "Čaki no! Daj si dopovedati! Bog nas vari; saj menda nisi voda!"

Krpan odgovori: "Koga? Menite, da nisem še zadosti slišal, ka-li? Meni bi gotovo segla brada že noter do pasa ali pe še dalj, ko bi se ne očedil vsak teden dvakrat; pa bo kdo pometal z mano? Kdo je pome poslal kočijo in štiri konje? Vi ali jaz? Dunaja ni bilo meni treba, mene pa Dunaju! Zdaj se pa takisto dela z mano? In pa še zavoljo mesa in vina moram očitke požirati? Že nekatere matere sem jel kruh, črnega in belega; nekaterega očeta vino sem pil: ali nikjer, tudi pri vas nisem in ne bom dobil take postrežbe, kakršna je v Razdrtem pri Klinčarju. Ni grjega na tem svetu kakor to, če se kaj da, potlej pa očita! Kdor noče dati, pa naj ima sam! Pa tudi, kdo bi mislil, da lipove pravde še zdaj ni kraja ne konca? Ali je bilo tisto drevesce vaš bog ali kaj? Tak les raste za vsakim grmom, Krpana pa ni za vsakim voglom, še na vsakem cesarskem dvoru ne, hvalo Bogu! Darove pa spet take dajate, da človek ne more do njih; to je ravno, kakor bi mački miš na rep privezal, da se potlej vrti sama okrog sebe, doseči je pa vendar ne more. Petdeset malih veder vina, pet in sto pogač, dvajset janjcev in pa oseminštirideset krač; tako blago res ni siromak; ali kaj pomaga! Prodati ne smem; z Dunaja na Vrh pa tudi ne kaže prenašati! Pa jaz bom drugo naredil, kakor se nikomur ne zdi! Deske si bom znesel na dvorišče in, ako jih bo premalo, potlej bo pa drevje zapelo. Vse bom posekal, kar mi bo prišlo pod sekiro, bodisi lipa ali pa lipec, hudolesovina ali dobroletovina, nad kamnito ali nad leseno mizo; pa bom postavil sredi dvorišča kolibo in tako dolgo bom ležal, dokler bo sod moker, pa dokler bom imel kaj prigrizniti. Ampak to vam pravim: samo še enkrat naj pride Brdavs na Dunaj, potlej pa zopet pošljite pome kočijo in služabnika, ali pa še celo svojo hčer, ki ne maram zanjo malo in dosti ne; pa bomo videli, kaj boste pripeljali z Vrha od Svete Trojice! Ako bo Krpan, mesa in kosti gotovo ne bo imel; ampak iz ovsene slame si ga boste morali natlačiti; pa se ga ne bodo še vrabci dolgo bali, nikar že velikani! Mislil sem iti brez besedice govorjenja. Ker ste me pa sami ustavili, ne bodite hudi, če sem vam katero grenko povedal; saj menda veste, kako je dejal rajnik Jernejko na Golem: 'Ali ga bom s pogačo pital, kadar se s kom kregam! Kar ga bolj ujezi, to mu zabelim.' zdaj pa le zdravi ostanite!"

Cesar pravi na to: "Martin, potrpi no! Vsaj ne bodi tako neučakaven. Ti ne pojdeš od naše hiše, verjemi da ne! Saj sem jaz gospodar, veš!"

Krpan odgovori: "Vsak človek je tak, kakršnega je Bog dal; vsak ima nekaj nad sabo: kdor ni grbast, morda pa je trobast! Moje obnašanje ni za vsa, že vidim, da ne. Tega se tedaj ne menimo, da bi jaz tukaj ostal. Saj tudi kobilica, ki se ji pravi kozica, ni vajena zmerom ob suhi krmi. Doma se je pasla po gozdu, na potu pa ob cestah!"

Na to pristopi minister Gregor, ki je imel ključe od cesarske kase, ker taki imajo za vsako reč posebej služabnika. Minister se oglasi: "Cesarost, veste kaj? Vaš norec Stehàn je umrl; včeraj smo imeli osmi dan za njim, Bog mu daj nebeško luč! Stehan in Krpan, to si je nekam jako podobno. Kaj menite? Morda bi le-ta prevzel njegovo službo? Nič se ne ve. Zvitorepec je; debel je; smešen tudi, jezičen ravno tako; vse krščanstvo ga nima takega!"

Krpan odgovori: "Magister Gregor, veste kaj? Enkrat sem bil vaš bebec, dvakrat pa ne bom. Smejalo bi se malo in veliko meni in moji zarobljeni pameti, ko bi to naredil. -- Zdaj pa dobro, da mi je prišlo na misel! Kmalu bi bil pozabil, kar imam že dolgo na jeziku. Cesarost, nekdaj ste me bili srečali s kobilico v snegu, kajne?"

Cesar: "Bilo je tako, bilo!"

Krpan: "Kaj pa sem nesel na tovoru?"

Cesar: "Bruse pa kresilno gobo."

Krpan: "To je bilo tačas, ko ste se vi peljali v Jeruzalem."

Cesar: "Bosa je ta! V Trst sem šel; za Jeruzalem toliko vem, kakor za svojo zadnjo uro."

Krpan: "Jaz pa za bruse in kresilno gobo ravno toliko. Takrat, veste, vam nisem bil resnice povedal, kar mi je še zdaj žal. Angleško sol sem prenašal. Saj se nisem bal pravzaprav ne vas ne vašega kočijaža. Pa taka je le: kadar se človek zasukne s pravega pota, naj bo še tako močan, pa se vendar boji, če veja ob vejo udari."

Na to pravi minister Gregor: "Ne veš, da je prepovedano? To je nevaren človek; državi dela škodo. Primite ga, zaprimo ga!"

Krpan odgovori: "Kdo me bo? Morda vi dolgopetec, ki ste suhi kakor raženj; ki je vas in vašega magistrovanja z vami komaj za polno pest? Z eno samo roko vas porinem čez svetega Štefana streho, ki stoji sredi mesta! Nikar praznih besed ne razdirajte!"

Cesar pravi: "Le ti meni povedi, če bi morda še kaj rad. Midva ne bova v sovraštvu ostala, ne, če Bog da, da ne. Minister Gregor, ti ga pa le pusti! Že jaz vem, kako je!"

Krpan odgovori: "Poslušajte me tedaj! Moje otepanje z Brdavsom vem, da je imena vredno. Kaj se zna? Morda bodo postavači še celo skladali pripovedovavke in pesmi, da se bo govorilo, ko ne bo ne vas ne mene kosti ne prsti, če ne bo magister Gregor dal drugače v bukve zapisati. Pa naj stori, kakor če; meni se ne bo s tem ne prikupil ne odkupil. Ampak vendar je vsak delavec vreden svojega plačila, to sem v cerkvi slišal. Če je vaša draga volja, dajte mi tedaj pismo, ki bo veljavno pred vsako duhovsko in deželsko gosposko; pa tudi svoj pečat morate udariti, da bom brez skrbi nosil angleško sol po svetu. Če mi to daste, naj bom ves malopridnež, kolikor me je pod klobukom, ako vam bom kdaj kaj opotikal, dokler bom tovoril!"

Cesar je bil precej pri volji; minister Gregor pa nikakor ni pritegnil. Ali cesar ga ni poslušal, ampak šele dejal je: "Gregor, vzemi pero, pa zapiši, kakor je Martin rekel!"

Minister Gregor se je kislo držal, branil se pa le ni, kar so mu veleli; zakaj cesarja se vendar vsak boji. Kadar je bilo pismo narejeno in zapečateno, pravi cesar Krpanu: "Martin, ali prodaš meni pogače in vino, pa kar je še drugih reči? Najlaže bo tako, lej! S cesarico bom že jaz govoril, da bo prav. Mošnjo cekinov ti dam; ti boš pa blago pustil. Kdo bo to prenašal z Dunaja do Svete Trojice?"

Krpan odgovori: "Poldrugo mošnjo pa še kakšno krono povrhu, vem, da je lepo vredno, ko bi prodajal brat bratu. Pa naj bo, no, pri vas ne bom na tisto gledal. Samo da jaz ne bom imel pri cesarici zavoljo tega nikakršnih ohodkov; ne lazim rad okoli gosposke! Pa saj imam priče, da ste vi prevzeli vse sitnosti, ki bodo prišle prvič ali drugič iz tega, dobro me poslušajte!"

Cesar mu dé: "Nič se ne boj; to bom že poravnal sam brez tebe. Ná mošnjo; tu je pa še pismo. Saj nocoj tako še ne pojdeš iz grada, če le misliš iti; priklonil se je že dan ter noč se bliža."

Ali Krpan odgovori: "Lepa hvala vam bodi najpopred za pisemce, da ga bom v zobe vrgel vsakemu, kdor me bo ustavljal na cesti; pa tudi zavoljo mošnjička se ne bom krčil. Kaj se ve, kaj zadene človeka v neznanju? Morda mi utegne še na hvalo priti. Vselej pravijo: bolje drži ga, kakor lovi ga! Pri vas pa ne bom ostajal čez noč, ako se vam ne zamerim skozi to. Že hudo me ima, da bi spet enkrat bil na Vrhu pri Sveti Trojici. Samo še nekaj bi vas rad prosil, ko bi mi dali človeka, da bi me spremil do ceste. Mesto je veliko; hiš je, kolikor jih še nisem videl, kar sol prenašam, akoravno sem že na Reki bil, tudi v Kopru, na Vrhniki in v Ljubljani; ali tolikih ulic ni nikjer. S kočijažem sva se hitro vozila in toliko vem, kod sem prišel, kakor bi bil imel oči zavezane; pa sem vendar gledal na levo in tudi na desno; ali to ni dano vsakemu človeku, da bi vselej vedel, kje je."

Cesar mu je obljubil svojega služabnika, potlej mu je roko podal, pa tudi Gregorju velel, da naj mu roko poda. Minister se ni branil; ali vendar je bil zavoljo pisma ves zelen od jeze.

Krpan zadene kij in mesarico, in to so bile njegove zadnje besede pred cesarjem: "Ko bi se spet oglasil kak Brdavs ali kdo drug, saj veste, kje se pravi na Vrhu pri Sveti Trojici. Pozdravil bom pa že Vrhovščake in mater županjo. Zdravi ostanite!"

"Srečno hodi!" pravi cesar, minister Gregor pa nič.

Ivan Cankar

Hlapec Jernej in njegova pravica
I

To povest vam pripovedujem, kakor se je po resnici vršila z vsemi svojimi nekrščanskimi krivicami in z vso svojo veliko žalostjo. Nobene laži ni zraven, nič lepih besed in nobene hinavščine. Obstrmeli so ljudje na Betajnovi in so plahi povesili glave, zakaj vzdignilo se je na hribu in je stopilo v dolino kakor črna smrt. Velika in tiha senca je stopila v dolino: glava teman oblak, noge silne jagnedi na loki; svetla kosa, na rami sloneča pa se bleščala tja do Ljubljane.

*

Starega Sitarja so pokopali; Bog mu daj nebesa, blag človek je bil. Zvon je odzvonil, župnik se je preoblekel, pogrebci so se napotili v krčmo. Sedli so za dolgo mizo pri Stržinarju, vsi črno oblečeni, resni in zamišljeni, ženske objokane; hlapec Jernej, dolg, star in siv, kakor je bil, je sedel na klop pod oknom; otrl si je čelo z rdečim robcem in je zavzdihnil.

"Vsi pojdemo; jaz, mislim, bom prvi stopil v njegovo gaz!"

Pa je rekel mladi Sitar:

"No, Jernej, ti pa sediš tam široko in ošabno, kakor gospodar! Kdo je dedoval, ti ali jaz? Prvo besedo si zinil, prvi nisi!"

Jernej se je veselo nasmehnil in je veselo pogledal.

"Zmerom si bil norčav in poreden, pa tak ostaneš, Tone! Meni pa se prav in dobro zdi, da te ni potrla bridkost - moškim vino, solze babam!"

In je točil in je vzdignil kozarec, toda nihče ga ni vzdignil z njim.

Jernej je postavil kozarec na mizo, še preden se ga je dotaknil z ustnicami. Gledal je osupel gospodarja in družino in je videl same čemerne obraze.

"No, kaj?"

Leglo mu je na srce kakor težek mraz. Ne iz ust ne iz oči ni bilo odgovora.

"No, kaj? Ali sem zašel med mešetarje in cigane, da me gledate in nič ne govorite? Ali sedim z našo družino ali z iblajtarji, ki snujejo, kako bi me ukanili?"

Sitar pa je rekel:

"Ne zmerjaj na, hlapec, z mešetarji, cigani in iblajtarji! Še preden si ga pokusil, si pijan!"

Trikrat se je ozrl Jernej po družini, od obraza do obraza; nato je prijel kozarec in je izlil vino v steklenico; počasi in dolgo je izlival, ker se mu je roka tresla. Nato je vstal, pa odkril se je in je držal klobuk z obema rokama. Dolg in upognjen je bil, ko je stal za mizo; kakor je bil upognjen, se je s sivo glavo skoraj dotikal začrnelega trama na stropu; stal je tam, lica zgrbljana, zagorela, za silo obrita, oči žive in vedre pod košatimi obrvmi.

"Ni lepo od tebe, gospodar, tudi od vas ni lepo, družina, ljubi moji, da mi ne privoščite kaplje vina na pogrebščini! Bog vam blagoslovi obilno, kar boste jedli in pili, nisem vam zaviden! Če ste naredili novo postavo, ubogal jo bom: mladim kruha, starcem kamen; zdravim ribo, bolnim kačo; spočitim jajce, trudnim škorpijona! Ne sodi hlapcu, da bi razdiral, kar je ustanovil gospodar!"

Mladi Sitar, nagel človek, je zardel od srda.

"Ni nam sila tvojih pridig, Jernej! Če ti vino ne diši, Bog s teboj!"

"Ošaben si, Jernej, gospodarjev gospodar!" je rekla Sitarica.

"Narobe hiša, kjer sedi hlapec na zapečku in briše škornje ob gospodarjev hrbet!" je rekla tašča.

"Narobe voz, ki ga vleče gospodar, hlapec pa drži vajeti!" je rekel svak.

"Narobe kmetija, kjer orje gospodar, ko se hlapec v senci ščeperi!" je rekel sosed.

In ko so rekli, se je Jernej še enkrat priklonil.

"Pametno je, kakor ste povedali, in nič krivice ni v vaših besedah. Zatorej vam blagoslovi Bog jed in pijačo, meni pa mirno vest in življenje brez greha!"

Tako je rekel hlapec Jernej in je pljunil na prag in je šel.

II

Šel je naravnost po stezi čez polje, ob potoku, ki se je skoraj usahel gubil v belem pesku. Vroč in tih dan je bil v maju; blizu je bila prezgodnja nevihta, tam že za zeleno goro; vse je molčalo na loki, na polju, zemlja se je bala nezgode in si ni upala dihati.

Ko je ugledal Jernej od daleč, tam pod klancem, belo hišo z zelenimi okni, in hlev in skedenj in kaščo, se mu je storilo težko pri srcu. Tam ni bilo ne za pest prsti, na kateri bi se ne bil poznal trud njegovih rok, njegovega čela pot. Živi človek v hiši leto dni, živi deset let in štirideset let - in glejte, ljudje božji, hiša mu je podobna, kakor brat bratu, in ljubezen je med njima. In kadar pojde v daljne kraje po nemilem ukazu, bo jokal po hiši bolj kakor po bratu in bolj, kakor je nekoč jokal po materi.

Jerneju se je zazdelo, da ga tista okna ne pozdravljajo več tako prijazno, kakor so ga pozdravljala zmerom; in da je na hiši, na vsem belem domu, kakor tiha bridkost vdove.

Bridkost pa je podobna zrnu, ki rodi tisočeren sad. Komaj vsejano v srce, se razraste bohotno, tako da tolažbi ni več ne prsti ne soka. In komaj užaljeno, je bilo srce Jerneju takoj vse obteženo in močno žalostno.

"Kaj si storil, gospodar, s hudo besedo, kaj si storil meni starcu? Zakaj si naredil, da je osramočen in potrt na zimo, ki ni poznal bridkosti ne v daljni spomladi in ne vse dolgo poletje?"

Jernej ni stopil v hišo, tudi na polje ni pogledal; šel je v hlev in je legel na steljo. Tam je mislil take misli, kakršnih nikoli poprej.

- Štirideset let bo, tako je mislil, štirideset in nič manj, ko sem prestopil ta prag. Bajta je bila takrat, čemerna in ubožna, da je bilo gospodarja sram in hlapca. Pa je tekel pot v potokih, pa smo postavili dom, da je ženskam veselje, moškim čast. Kdo ga je postavil? Vsi so pomrli, trudni; ostal sem sam, poslednji gospodar. Na prostrano, blagoslovljeno polje gleda naš dom. Kdo je obdelal to prostrano polje. kdo ga je razširil? Vsi so pomrli, ostal sem sam, poslednji oralec, poslednji kosec... Glejte, čudo prečudno: štirideset let je rodila jablan, vrtu čast in gospodar; pa pride tujec, pa bi izkopal jablan ter jo presadil na kamen!... Glejte, čudo prečudno: štirideset let je robotal, da bi postavil dom, s svojim potom je pognojil polje in senožet; in ko je dom stal, ko sta bila rodovitna polje in senožet, pride človek - odkod pač pride? - in pravi: Nisi prvi! Ter ga spodi v hlev, sam pa sede na zapeček in si baše pipo!...

Tako je mislil Jernej in je vstal, otepel si je steljo s črne pogrebne suknje in se je napotil v hišo. Tam si je slekel suknjo, zlezel je na zapeček ter si je nabasal pipo. Čudoma je minila vsa potrtost: smehljal se je in oči so mežikale pod košatimi obrvmi.

Prišla je dekla v hišo.

"Dobro se ti godi, Jernej! Dan je zunaj, vsi so na polju, ti pa sediš na zapečku!"

Jernej je vzel pipo iz ust in je nagubančil čelo.

"Poberi se, baba! Komu ukazuješ?"

Dekla je zaloputnila duri.

"Kaj jo je zbodlo, ženščuro?" se je začudil Jernej.

Pod večer, ko se je nebo pooblačilo, so se odprle duri na stežaj. Na pragu je stal Sitar, majal se je nekoliko, postrani mu je visel klobuk na uho. Jernej je gledal nejevoljno, ni vzel pipe iz ust.

"Kdo je prišel?" je zaklical Sitar.

Jernej je molčal.

"Kdo je prišel, vprašam?"

Počasi je vzel Jernej pipo iz ust in se je nasmehnil.

Lepo si se napil na pogrebščini svojega očeta! Spat se spravi, spat!"

S težkim korakom, da se je stresel pod, je stopil Sitar v izbo.

"Koga goniš spat, hlapec? Kdo je pijan, hlapec?"

Jernej je mirno sedel in mirno govoril, kakor da bi se pogovarjal o letini.

"Tebi sem rekel, da pojdi spat. zato ker si pijan!"

Osupnil je Sitar, nato pa so se mu napele žile na čelu, vrgel je klobuk na tla in je kričal.

"Molči, hlapec! Nisem pokopal enega gospodarja, dvoje sem jih pokopal! Dol!"

Jernej se je smehljal in je stopil počasi z zapečka; nikamor se mu ni mudilo.

"Ali bo kaj?"

"Odpusti starim kostem! Še prideš do počitka!" se je smehljal Jernej.

Malo je omahnil, malo se je opotekel, ko je lezel Sitar na zapeček; prilezel je, sedel je široko, prešerno se je naslonil.

"Sezuj mi škornje!" je ukazal Sitar.

Jernej ni nič odgovoril, sedel je na klop in si je palil pipo, ki mu je bila ugasnila.

"Sezuj mi škornje!"

"Ali te še ni minila norčavost?" je rekel Jernej počasi in je puhnil dim. "Še diši po smrti v tej izbi; poklekni rajši in moli nocoj!"

In je sam pokleknil pred razpelo. Gospodar je gledal mrko, prižgal si je pipo, pljuval je preko izbe in je molčal, dokler ni Jernej odmolil. Jernej pa je vstal, gledal je v tla in je prijel za kljuko, da bi šel.

"Jernej!" je vzkliknil Sitar.

Jernej je stal pred durmi in je držal za kljuko.

"Da ti povem, Jernej!" je govoril Sitar hitro in pipa se mu je tresla v roki. "Da ti povem - išči si gospodarja drugod!"

Preko vsega obraza se je zasmejal Jernej in veselo je mežikal z očmi.

"A?"

Sitar je udaril s škornjem ob klop.

"Kaj si oglušel, hlapec? Išči si drugega gospodarja, sem rekel! Opravil si pri meni, pri tej hiši opravil!"

Takrat se je zablisnilo iz črnih nebes, zabobnelo je od daleč. Jernej se je odkril in se je pokrižal.

"Bog nas varuj vsega hudega! Ne delaj greha, mladi, Bogu se priporoči in svojemu patronu!"

In je odprl duri in je šel na hlev: tam je legel v seno in je zaspal truden; vse hude misli so šle iz srca.

III

Kakor mlad, še objokan, že utolažen obraz, tako se je zasmejalo rosno jutro iz nevihte.

Jernej je stopil na prag, šel je okoli hleva in se je napotil, da bi pogledal na polje. Takrat je odprl Sitar okno, ozrl se je z zaspanim obrazom, kuštrav in čemeren; in je ugledal dolgega Jerneja, ki se je bil nameril na polje.

"Kam?"

Počasi se je okrenil Jernej.

"Na polje!"

"Na čigavo?"

"A?"

"Na čigavo polje?"

Jernej se zasmejal naglas.

"Kaj se še nisi prespal? Še malo se odeni, če te glava boli!"

"Na čigavo polje?" je zaklical gospodar in kri mu je bušila v lica.

"Na naše polje!" je odgovoril Jernej in je stal ob razoru miren, upognjen, roke na hrbtu.

"Kaj se to pravi: naše polje?"

Čelo se je nagubančilo Jerneju; celo v njegova zgrbljena lica je šinila kri.

"To se pravi: moje polje!"

Obstrmel je Sitar, odprl je usta, gledal je z velikimi, izbuljenimi očmi.

"Zbledlo se ti je, starec!"

Jernej se je okrenil in je šel po razoru v polje. Dolgo je gledal Sitar za njim, nato se je oblekel in je šel na polje v drugo stran, da bi ne srečal hlapca. Obadva sta šla počasi, obadva upognjena; gledala sta v tla in vendar sta se videla od daleč, kakor vidi človek s samim srcem, kadar ga je strah in se mu kdo tiho bliža za hrbtom...

Jernej se je vrnil v hišo, ko je bila južina že na mizi. Postal je osupel pred durmi, namršil je obrvi, ozrl se je po gospodarju, po družini. Ne žlice ni bilo zanj ne stola.

"Zakaj me niste klicali?"

"Ali so te klicali sosedovi?" je odgovoril Sitar. Družina se je zasmejala.

"Kaj ragljate, hlapci in dekle? Kaj je Kurent stopil v hišo?"

Jerneju se je tresel glas od srda in od še nepoznane bridkosti.

Pa se je oglasila Sitarica in bolj zbadljiva nego prijazna je bila njena beseda.

"Ali nisi slišal sinoči? Gospodar ti je odpovedal! Ampak če je lačen, prinesi mu žlico; še berača ne podimo čez prag, kaj šele hlapca, ki je delal pri hiši in jedel z nami!"

Dekla je šla in položila žlico na mizo, poleg žlice pastirjeve.

"Kaj stojiš in gledaš?" je vprašal gospodar in se ni ozrl na Jerneja. "Ponujamo ti žlico, ker si lačen, Bog ti blagoslovi, ne bomo ti šteli grižljajev! Ampak če se ti ne zdi, pa srečo na pot!"

Jernej je strmel, nič ni odgovoril. tedaj je vrgel Sitar žlico na mizo in je vstal.

"Kaj so ti oglušela stara ušesa, kaj ti je zvodenela stara pamet? Ali pa se po neumnem pretvarjaš? Včeraj sem ti rekel, da si išči gospodarja drugod - velik je svet in dolge noge imaš! Dogospodaril si pri nas, Bogu bodi hvala in čast!"

Jerneju so se zašibila kolena; tudi beseda mu je bila tiha in počasna, glas ni mogel iz grla.

"Saj sem te dobro slišal, tudi razumel sem te, mladi! Ampak da si rekel: Pojdi in zapali hišo - dobro bi te slišal, dobro razumel, ne zapalil bi! Govori po pameti, pa te bom slišal in razumel in ubogal! Kaj se to pravi: zadeni culo na stara pleča in pojdi od hiše? Kako je v tej besedi božja pamet in pravica? Bolj krščansko bi bilo in nič bi si ne bil omazal kolen, da si po sedmini pokleknil predme, poslednjega gospodarja te hiše. In jaz bi ti bil rekel: Ti gospodari zdaj, tvoja je hiša, tvoja senožet, tvoje polje - vse to vzemi, kar je vzraslo tako čudežno iz moje krvi in iz mojega potu, da je zdaj moj život upognjen in izžet, da so slabotne moje roke in da se tresejo stara kolena! Vse vzemi - jaz, starec, trudni gospodar, pa si zapalim pipo ter sedem na zapeček... Tako bi ti storil, tako bi jaz govoril in Bogu bi bilo dopadljivo in ljudem!"

Sitar se je okrenil, z veselim pogledom se je ozrl po družini.

"Ljudje božji, glejte ga; ali naj pokleknem predenj?"

Krohotoma se je zasmejala družina.

In se je okrenil k Jerneju, gledal mu je dolgo v obraz, nato je izpregovoril:

"Kaj misliš, da sem ti bil pokazal prag zato, ker sem bil pijan in slabe volje? Ali pa da se mi je na sedmini zahotelo komedij in burk? Tako je, hlapec: potrla me je smrt očetova, ampak tehtnica je bila pravična, poleg bridkosti je bila tolažba. Nikoli nisem bil gospodar, zadnji hlapec sem bil, poleg pastirjeve je ležala moja žlica. Ti, hlapec, si bil moj gospodar; tvoj pogled povelje, tvoja beseda ukaz. Jaz pa sem te videl v svojem srcu, kako boš prosil na mojem pragu, in užival sem sladkost... Vam vsem je bil gospodarjev gospodar, še vi uživajte sladkost: pastir, odpri mu duri na stežaj!"

Pastir je šel in je odprl duri na stežaj, Jernej se ni ganil, ne prestopil.

"Ne stoj tam kakor lipov bog! Gani se!"

Jernej se je vzbudil kakor iz hudih sanj; pa mu ni bilo nič bridko, nasmehnil se je.

Sitar, Bog je naredil postave, ti jih ne boš premaknil! Pot, ki je kanil s tvojega čela, je tvoj - to je postava! Ne bom prosil postelje, ki sem jo sam postlal, ne bom beračil kruha, ki sem ga sam pridelal in umesil! Legel bom na posteljo in ne bom nič vprašal, posegel bom po kruhu, nič ne bom prosil! To je postava in pravica. Vi pa primite za žlice, ne bodi vas sram ukradenega kosila, nič vas ne bodi sram, da niste čakali na gospodarja in na njegov očenaš; usmiljen je, brez zlobe - zakaj njegova je pravica in postava!"

Tako je govoril Jernej. Teman pa je bil Sitarjev obraz, njegova beseda je bila hitra in osorna, mrko je gledala družina.

"Pojdi brez prerekanja; odprte so duri, nizek je prag!"

Še se je ozrl Jernej, dolgo se je oziral, ni srečal pogleda, ki bi mu bil rekel zbogom. In hudo se je storilo Jerneju.

"Svatujte, ljubi moji! Odprta vam je hiša, odprt vam je hram in tudi kašča vam je na stežaj odprta. Jemljite in gostite se! Jaz pa se povrnem k vam s pisano pravico, podpisano in zapečateno; zakaj Bog ne laže in tudi postave ne lažejo. In kadar se povrnem, ljubi moji, takrat bodi ljubezen med nami in krščansko usmiljenje!"

Rekel je in je šel.

IV

Napotil se je k županu, ki je bil krčmar v Dolini. Spotoma je srečal človeka, ki ni bil ne gospod, ne študent, ne hlapec; oblečen je bil v črno, nosil je brado, vedel je to in ono, drugače pa je bil malopriden človek, ki ni imel ne doma ne ljudi; prikazal se je časih, ker je bil rojen na Betajnovi, pa je nenadoma izginil bogvedi kam; tudi vere ni imel in se ni odkrival pred cerkvijo.

"Povprašam ga, nevernika!" je pomislil Jernej in ga je ustavil.

"Bog daj, Gostačev!"

"Bog daj, Jernej!"

"Ti, ki si učen in poznaš postave: tole mi povej! Štirideset let sem delal, postavil sem hišo, s svojim potom sem pognojil polje in senožet: čigav je dom?"

Črni študent je samo privzdignil obrvi in je molčal.

"Takole je torej, premisli: štirideset let sem delal na tem svojem domu; če tam poklekneš, natanko pogledaš grudo, pa boš videl, da je moja, pa boš spoznal mojo kri. Tudi če pogledaš na hišo, te bodo v mojem imenu pozdravljala tista zelena okna...

Kako torej misliš?"

Študent je strmel in molčal.

Jernej je upognil hrbet globoko, nagubančil je čelo in je položil kazalec na kazalec, da bi natanko razložil in razkazal.

"Tako je namreč! Prišel sem pred štiridesetimi leti - odkod? Iz Resja, se mi zdi - iz Resja sem prišel! Preveč nas je bilo, pa sem se napotil: dolgo je že, tudi ne sanja se mi nikoli več, ne o materi ne o bratih; in če bi nama zdajle prišli naproti, bi jih ne pozdravil... Glej, in sem prišel in sem ustvaril tisti dom - tja poglej, tja pod klanec!"

Študent je pogledal in se je začudil.

"To je Sitarjevo... tam!"

"Katerega Sitarja, vprašam? Kod si se klatil, da ne veš? Umrl je, včeraj smo ga pokopali! Jaz sam sem še ostal, poslednji gospodar!"

"Kam se je izgubil mladi Sitar?"

"Ozri se, tam stoji, pred hišo; poznam ga, ker stoji tako moško... Bog varuj, nič hudega o njem: dober delavec bi bil, le malo preveč pije in nagle jeze je... Nikoli ga ne bom podil od hiše; naj se ščeperi v božjem imenu, saj je mlad!"

"Kako bi ga podil od hiše? On je gospodar po očetu!"

Jernej je nejevoljen stresel z glavo ter je široko zamahnil.

"Kaj blebečeš, puhla učenost? Nisem te zato ustavil na cesti!... Dedič in gospodar po očetu - šega je, tudi pravica morda, Bog bo že vedel. Ampak to je eno. Ali drugo je: štirideset let je delal Jernej, štirideset let je Jernej zidal, Bog je blagoslovil Jernejevo delo, da je obrodilo obilen sad, stoteren in tisočeren. Čigavo je delo, čigav je sad? - to mi zdaj povej! Katera posvetna postava in katera božja zapoved je naredila, da nimam, kamor bi legel, ko sem nakosil sena, da bi bila, če ga nakopičim, gora višja od Ljubljanskega vrha? In da nimam skorje kruha, ko sem napolnil in nabasal egiptovske hrame z ržjo, pšenico in ajdo? Učenjak, to mi zdaj povej!"

Študent je spoznal in razumel in se je veselo zasmejal. "Jernej, tako je naredila posvetna postava: Jernej bo zidal hišo, in kadar bo dozidal: gospodar na peč, Jernej čez prag; Jernej bo oral in bo sejal in bo žel: gospodarju žetev in kruh, Jerneju kamen; Jernej bo kosil in Jernej bo mlatil, Jernej bo spravljal seno in slamo, in ko bo napolnil skedenj in podstrešje in hlev: gospodar na mehko posteljo, Jernej na trdo cesto; postarala se bosta gospodar in Jernej: gospodar bo sedel na zapečku in si bo palil pipo in bo prijetno dremal; Jernej se bo skril za hlev in bo poginil na gnili stelji. Tako je naredila posvetna postava. Božja zapoved pa je naredila: trpi krivico, Jernej, in kadar te udari sosed na desno lice, ponudi mu še levo; in če ti ugrabi suknjo, daj mu še srajco!"

"Lažeš!" je vzkliknil Jernej. "Bog ni naredil krivice!"

Morda je seglo študentu sočutje v srce, zakaj ni se več smejal.

"Jernej, ne prerekaj se o krivici in pravici, ne o postavah in božjih zapovedih; tudi jaz sem se prerekal, pa zdaj nimam ne doma ne človeka. Hotel sem razložiti ljudem krivico sveta in postav, pa so me pognali na cesto, puntarja. Trpi krivico, Jernej, in je ne imenuj! Vrni se, poklekni pred gospodarja, skleni roke in ga prosi za ponižen kot tiste hiše, ki si jo sam postavil, za skorjo tistega kruha, ki si ga sam pridelal. Tako stori, pa boš ubogal posvetne postave in božje zapovedi!"

Jernej je počasi zmajal z glavo.

"Krivico si trpel, pa ti je legla na srce, da govoriš nespametne in brezbožne besede. Ampak ker si trpel, stopi k meni, kadar boš truden in lačen: postelja bo tam zate in žlica!" Tako je rekel Jernej, pri srcu pa mu je bilo hudo in težko. In sta šla vsak po svoji poti.

V

Pred krčmo je stal župan, golorok, debel in vesel.

"Kam, Jernej?"

"K tebi, župan, po opravkih!"

Stopila sta v krčmo; široko je sedel župan, Jernej pa je stal.

"Zdaj poslušaj, župan, kakor ti bom povedal, ter presodi po pravici in postavah! - Takole mi je rekel mladi Sitar: Pojdi in išči si gospodarja drugod! To je rekel Jerneju: Delal si, dodelal zame, pojdi zdaj in išči si drugod poslednje postelje! To je rekel starcu: Pomlad si mi dal in poletje si mi dal in jesen; vse sem spravil v shrambe, da so polne do stropa, ti pa pojdi zdaj na zimo, kamor te še poneso stare noge! Jaz nisem oral, tako je rekel, nisem sejal in nisem žel, ampak tvojo bogato žetev bom spravil; jaz bom jedel pogačo, ti pa glej, če najdeš pred pragom skorjo, ki jo je sonce posušilo. Ti si nam pripravil jed in pijačo, ti si nam pogrnil mizo; zdaj pa na tla poklekni, Lazar, ter lovi drobtine! Tako je rekel in nič ga ni bilo sram! - Kje je zdaj pravica in postava, to razsodi, župan!"

Župan je namršil obrvi, nagubančil je čelo in njegov pogled ni bil več vesel, ne prijazen.

"Dolgo si govoril, bil bi kratko povedal: Sitar te je spodil iz službe!"

Jernej je položil klobuk predse, naslonil se je na mizo s pestmi.

"Kako spodil? Kako bi hlapec podil gospodarja? Kdo je gradil tisto hišo, da je zdaj velika in imenitna? On ali jaz? Kdo polje gnojil s svojim blagoslovljenim potom, kdo širil polje, senožet in gozd visoko v hrib, globoko v dolino? On ali jaz! Kdo je ustvaril to bogastvo s svojo veliko močjo? Jaz, ki sem stal na polju gol in poten - on, ki je ležal v plenicah in kričal? Kdo ima pravico, da pravi: Zadeni culo na pleča in pojdi brez slovesa, zakaj velik je svet? Jaz ali on? Razodeni pravico, župan, razloži postavo!"

Župan je naslonil plečati hrbet na klop in je gledal mrko.

"Kaj hočeš, Jernej, to povej! Čemu si prišel?"

Jernej je zravnal dolgi život in se je začudil.

"Po pravico sem prišel! Nisem te prišel prosit ne kruha ne postelje! Poglej postave, razpečati pismo in razodeni pravico!

Tvoj posel je!"

"Kaj hočeš?"

"Kar sem povedal!"

"Gospodar te je spodil iz službe?"

"Kateri gospodar? Iz kakšne službe?"

"Ne budali, Jernej! Star si, pa si že neumen, nič ti ne zamerim! Zakaj te je spodil?"

"Kdo spodil? Odkod?"

"Pojdi, Jernej, pastirjem pripovedovat svojo zgodbo, če ne maraš pametne besede! To razloži, drugega ne vprašam nič: kaj misliš zdaj, Jernej, ko nimaš ne doma ne gospodarja? Kam pojdeš?"

"Kam da pojdem?" je vprašal Jernej počasi in je široko odprl oči.

"Tako je! Odpri ušesa in nikar ne zijaj: spodil te je iz službe, ne doma nimaš ne gospodarja - kam zdaj?"

Dolgo je molčal Jernej, preden je izpregovoril.

"Kaj je to postava in pravica?"

Župan se je razjezil.

"Ne beseduj o pravici in postavi - kaj je pravica in postava, kaj so te reči hlapcu in kaj ga brigajo! - Zdaj se govori o tej stvari: kam nameriš svoje stare noge?"

Jernej je sklonil glavo, srepo in natanko je pogledal. "Torej, tako je zdaj beseda, tako je napisana: hlapcu ne pravice, ne postave!"

"Nisem tako rekel, nikjer ni tako napisano - ne obrekuj!

Gospodar je gospodar in hlapec je hlapec; in če reče gospodar hlapcu: poveži culo, vstani in pojdi, je hlapcu ukazano, da vstane in gre po svoji poti. Tako je bilo od vekomaj in tako bo na vse večne čase, zakaj drugače bi bil svet narobe. - Ali te ni sram, da ti moram take reči razlagati kakor otroku, ko imaš križev že dobrih šest?"

Jernej je gledal v tla in je premišljeval.

"Da torej povežem culo in vstanem in grem!"

"Da greš po svoji poti!"

"To je pravica!"

"To je postava!"

"Ampak še to mi povej, učenjak in župan: kako bom pa v culo povil in povezal svoje delo, kako bom spravil vanjo štiridesetero let? To mi razloži, pa pojdem!"

Zares se je tedaj razljutil župan in je s pestjo udaril po mizi.

"Ali si prišel norce brit? Zberi paglavce na cesti, pa jim pripoveduj, da se bodo smejali, da ti bodo jezik kazali in te vlekli za suknjo! Z odraslimi ljudmi si opravil, še med babe ne sodiš več!"

Jernej je čudoma poslušal.

"Še včeraj so bile vse drugačne tvoje besede, župan! Vse drugačen je bil tvoj pozdrav in še tvoj obraz, se mi zdi, je bil drugačen! Kako čudno je, da se človek izpremeni kar pred očmi, ob belem dnevu - še včeraj je bil, pa ga ni več, nekdo drug sedi tam! Kaj sem ti storil, da mi pljuješ v lice, ko si me še včeraj krščansko pozdravljal?"

"Nisem ti dolžan ne besede ne odgovora, hlapec! Ne delaj nadlege ne meni ne občini; poveži culo in se spravi po svojem potu!"

Tako je rekel župan in je vstal.

VI

Ko sta se Jernej in župan tako pogovarjala in prerekala, so prihajali v krčmo ljudje.

In ko je bil Jernej ves užaljen, se je okrenil k njim in je izpregovoril.

"Zdaj ste slišali, ljudje božji, zdaj presodite! Po vesti vas vprašam, nikar se ne prenaglite z besedo! Poznate me vsi, in kakor ste možje, ste bili mladež in otročad, ko sem že oral in žel in kosil. Moj dom je stal, moje polje je zorelo, ko niste imeli doma ni v materinem telesu! Tam gori je moj dom, tam pod klancem, vse tisto polje je moje, doli do potoka, gori do hriba; in moje so tiste prostrane senožeti in moj je tisti gozd, ki gleda s hriba teman! Kdo je tam delal, če ni delal Jernej? Kdo je ukazoval hlapcem in deklam, če ne Jernej? Kdo je priklical iz nebes božji blagoslov, da je vzraslo bogastvo iz kamna, kakor drevo iz gorčičnega zrna? Kdo, če ne Jernej? - Zdaj je štirideset let, zdaj je vse obdelano, požeto in pokošeno in spravljeno - Jernej, zdaj si opravil, zdaj poveži culo in pojdi! Tako se je zgodilo: bodite vi moji sodniki, ljudje, premislite in presodite!"

Ljudje so gledali, nekateri so se smehljali, vsi so molčali. Jernej se je oziral od obraza do obraza in strah ga je bilo. "Zakaj molčite in me gledate kakor berača in nadležnega popotnika? Ljudje krščanski, le molčite; natanko premislite, ne prenaglite se z besedo in sodbo! Tam sedite po vrsti, vi porotni možje, moji pravični sodniki; razložil sem vam svojo pravdo, kakor se je vršila od začetka do konca; ničesar primaknil, ničesar izpustil; vi pa zdaj premislite, spoznajte resnico in jo razodenite!"

Vejačev se je zasmejal in je rekel:

"Ali se ti je zmešalo, Jernej?"

Jernej ni razumel, široko je gledal.

"Čemu take besede? Nisem te vprašal o svoji pameti, o svoji pravici sem te vprašal! Pa če bi bil norec jaz in bi nečedne burke uganjal pred vami, v zabavo vam in pohujšanje: moja pravica bi ostala takšna, kakor je. Tudi norec ima pravico!"

"Naj razloži, kar se je zgodilo!" je rekel Šalander. "Če je znorel, ni znorel na lepem!"

Pa je osorno izpregovoril župan.

"Kaj bi se bilo zgodilo! Odpovedal mu je Sitar - gospodar je odpovedal hlapcu, to se je zgodilo!"

"Jerneju odpovedal?" se je začudil Šalander. "Ni lepo, da mu je odpovedal; na stara leta odpovedal! Gre mu kot za pečjo in žlica pri skledi! Še oslepelega konja bi ne pognal iz hleva!"

Jernej je visoko vzdignil košate obrvi.

"Kako - oslepelega konja? Ne gre za miloščino in za vbogajme, za pravico gre! Če je človeška postava in božja zapoved, da mi ukaže: Zdaj, ko si dodelal in ko se je nagnil večer, poveži culo in pojdi, kamor ti je pot! - za to gre!"

Kmetje so se spogledali in so molčali.

"Ti govori, Šalander!" je rekel Jernej. "Ali je to človeška postava in božja pravica?"

"Tako ste ga slišali!" se je zasmejal župan. "Odgovorite mu!"

In Šalander je odgovoril.

"Človeška postava je in božja zapoved, da hlapec ubogaj svojega gospodarja! Ampak tudi je postava, nikjer zapisana, povsod veljavna, in tudi je Kristusov ukaz, da ne ženi gospodar hlapca od hiše, kadar ti je doslužil in je star in nadložen! Ti, Jernej, pa pojdi sam, pa mu razloži in se te bo usmilil!"

Jernej pa je vzrojil in je govoril naglas.

"Nič na vrata usmiljenja, na vrata pravice trkam, da se mi odpro na stežaj! Ni berač in popotnik, kdor je gospodaril štirideset let; ni brez doma, kdor si je sam dom postavil; ni mu treba prositi kruha, kdor je sam obdelaval prostrana polja. Ti, ki si delal - tvoje je delo: to je postava! Našel bom pravico, dodeljena mi bo; če mi je vi ne prisodite, sodniki nespametni, krivični: velik je svet, mnogo je sodnikov nad vami; nad vsemi pa je Bog!"

Kmetje so gledali mrko, župan se je posmehnil.

"Premisli, Jernej, preudari in ne prenagli se!" je počasi izpregovoril Šalander. "Kar je svet naredil, ti sam ne boš prenaredil! Če sta se sprla z mladim gospodarjem in se ti ne da prositi - morda bi še našli zate kot v ubožni hiši, čeprav nisi iz naše občine. Dolgo si bil med nami; ni treba, da bi na cesti poginil!"

Ves, kakor je bil visok, je vztrepetal Jernej od srda.

"Na cesto me je pognal, vi pa ste me še s sramoto oblili! Pravice sem šel iskat, sodniki pa so se mi smejali! - Negodnike zaklepajte tja, v ubožno stajo, pijance, ki so bajto zapili, in tatove, ki so jim na starost dolgi prsti odpovedali! In tudi zapirajte vanjo sodnike, ki so postavo opljuvali in pravico oskrunili! Pa še tiste nazadnje, ki so se posmehovali starcu, namesto da bi se mu odkrivali do tal!"

Tako je rekel Jernej.

Takrat so se razjezili kmetje in so govorili vsi vprek in so kričali.

"Ne zmerjaj, hlapec!"

"Znorel si, hlapec!"

"V keho s hlapcem puntarjem, ne v ubožno hišo!"

"Pojdi, hlapec, kamor ti je pot!"

"Odpri mu duri, hlapcu, odpri mu, župan!"

"Odpri mu jih na stežaj!"

In župan je stopil k Jerneju.

"Hodi zbogom, Jernej; zadosti besed!"

Jernej se je ozrl naokoli; samo glas se mu je tresel, pa miren je bil njegov obraz.

"Odpuščam vam, krivični sodniki, kakor je Bog odpustil onim, ki so ga preganjali in kleli!"

Povesil je glavo, tiho je odprl duri, tiho jih je zaprl za seboj.

VII

Ko je stopil Jernej na cesto, je pomislil:

"Tako je rekel župan: Zberi paglavce na cesti in jim pripoveduj svojo pravdo, zato da se ti bodo smejali in da te bodo vlekli za suknjo! Iz neprijazne besede je govorila bistra pamet. Česar ni spoznalo srce odraslih, oskrunjeno od božjih krivic, to bo spoznalo nedolžno srce, še polno božjega blagoslova!"

In Jernej je šel in zbral paglavce na cesti, kolikor jih je videl in srečal. In ko so prišli, radovedni, prešerni in veseli, jim je razlagal svojo pravdo.

"Imel sem hišo, otroci, tam stoji pod klancem, tista bela z zelenimi okni; pa so mi jo vzeli. Zidal sem dolgo let, glejte, otroci, star sem že in nadložen, in ko sem dozidal, so prišli in so rekli: Na, Jernej, zdaj pa pojdi! Otroci ljubi, tudi polje sem imel: vse tisto je bilo moje, kar pregledate od hriba dol do potoka; pa so mi vzeli. Os začetka je bilo samo tistih par njivic tam za hišo; jaz pa sem širil svet in sem ga množil, s plugom in brano; in ko sem dodelal, so prišli in so rekli: Na, Jernej, mejniki so postavljeni, zdaj pa pojdi! - Otroci, mladi moji, nedolžni, povejte mi, če je to postava in pravica!"

Otroci so se čudili, nato so se veselo zasmejali.

"Daj mi krajcar, je zaklical bosonožec.

"Na krajcar, nič se ne boj, nikar se ne skrivaj! Vzemi krajcar, pa odgovori po pravici, kar sem vprašal!"

Bosonožec je plaho iztegnil roko, stisnil krajcar v pest in je pobegnil.

"Bog s teboj, malič bosopeti, prešerni!" se je nasmehnil Jernej. "Pa mi povej ti, ki stojiš pred menoj, ki si vse slišal in ki modro gledaš: kako je v tej pravdi pravica in postava? Kako po tvojih mislih, neoskrunjenih?"

"Še meni daj krajcar!" je rekel fant s počasnim, čudno globokim glasom.

"Na krajcar še ti, na dva; zakaj bogat je Jernej, ki je delal štirideset let! Pa povej, kakor sem vprašal!"

Fant je spravil obadva krajcarja, umaknil se je za korak in je zaklical s prav počasnim, čudno globokim glasom: "Pijanec!"

Nato je šel in se je oziral, če ne stopi Jernej za njim.

"Pojdi, mlad si in nespameten. Bog bo zatisnil oči!" je rekel Jernej in je bil žalosten.

Velika je bila gruča okoli njega, in kolikor dalje je šel, toliko večja in veselejša je bila procesija.

"Le hodite, otroci, z bogatim siromakom, le verno poslušajte njegovo pravdo! Razorana njiva so vaša srca, naj pade seme vanjo, da bo klilo in zorelo nekoč! Nič ne škodi, če ste veseli in razposajeni; tistega se bojte, ki mrko gleda in počasi hodi! Tudi jaz sem rogovilil in sem plesal, da je bilo veselje; dekleta so me gledala in fantje so se me bali. S pestjo bi bil takrat dokazal pravico, kakor jo kratijo s pestjo!"

"Zapleši, Jernej!" so zavpili otroci.

In kakor je Jernej šel v veseli gruči, v poskočni procesiji, so bile nenadoma lahke in mlade njegove noge, celo zazibal se je v bokih.

"Hej, Jernej pleše, Jernej je pijan!" so kričali otroci; pred njim so plesali, za njim so se zaletavali vanj.

Jernej si je otrl potno čelo z rokavom, postal je sredi ceste in se je ozrl po otrocih.

"Zdaj pa malo nehajmo, ljubi moji, dovolj je norčije! Ne pravice ne krivice ne poznajo vaša mlada srca, Bog jih blagoslovi; ker sama pravica je v njih, še neoskrunjena od vsega spoznanja in od vse bridkosti. Kakor jaz do te pozne jeseni nisem poznal krivice, dokler je nisem zadel na svoja pleča, da hodim zdaj po svetu in iščem, kje bi jo odložil. Ne dodeli vam Bog, ljubi moji, da bi kdaj razločevali, kaj je naredila zapoved in kaj so ljudje storili! Ne dodeli vam Bog, da bi spoznali pravico, zakaj krivico bi občutili!" Jernej se opotekel, klobuk mu je padel v prah; zakaj nekdo ga je sunil od zadaj; otroci so veselo vzkriknili, Jernej je pobiral klobuk.

"Tega ni bilo treba, otroci! Star sem že in nadložen, ne morem se igrati z vami, ne morem poskakovati, kozolcev preobračati!"

In ko je stal globoko upognjen in je pobiral klobuk, se je nenadoma zvrnil na kolena, z rokami v prah; procesija se je razpršila, otroci so stali kraj ceste, smejali so se in so čakali. Počasi se je vzdignil Jernej in si je otepel prah s kolen; njegov obraz je bil ves upal od strahu in bridkosti.

"Bog je zatisnil oči, otroci, tudi jaz jih bom zatisnil! Kako bi spoznali krivico, ko je še niste občutili? Bog z vami in usmiljenje njegovo!"

"Padel je Jernej, na tla se je zvrnil pijani Jernej!" so kričali otroci.

Tedaj je prifrčal kamen, zadel je Jerneja v koleno.

Jernej se je ozrl in se hudo začudil.

"Bog vas varuj, otroci! Kaj počenjate, ljubi moji?"

Pa je prifrčal kamen od druge strani, zadel je Jerneja v čeljust in je presekal kožo, tako da se je prikazala kri. Jernej je vztrepetal od čudne groze, razprostrl je roke.

"Otroci, ljubi moji, kaj sem vam storil?"

"Kri!" so zavpili otroci ter so preplašeni poskakali preko jarka, bežali preko polja.

Iz gruče se je izvil droben, debeloglav, kodrolas deček; še krilo je nosil in bos je bil. Z drobnimi koraki, ihte in kriče je tekel k Jerneju, objel ga je okoli kolena. Jernej ga je pobožal po kuštravih kodrih, po objokanih licih.

Zvedril se je Jerneju obraz, oči so se mu zasvetile. "Samo ti si prišel, fantič kodrolasi, samo ti si me slišalo, nebogljenče malo! Pa bodi ti moj besednik, moj pravični sodnik!"

Otrok je ihtel in se je tresel.

"Mati, mati, mati!"

Prišla je ženska, vzela ga je v naročje.

"Kaj so mu storili?"

"Krivico je občutil, on sam! Vsi božji blagoslovi s teboj, ti moj usmiljeni sodnik!" je rekel Jernej.

Otrok pa je skrival objokani obraz na materinih prsih, samo še tiho je ihtel in jecljal.

"Mati, mati, mati!"

VIII

Jernej se je napotil po culo. Pred hiši je srečal Sitarja, pa ga ni pogledal in tudi Sitar je okrenil glavo.

"Samo po culo prihajam, samo po culo!" je rekel Jernej in je gledal predse, kakor da bi se pogovarjal s hišo, ne s Sitarjem.

"Nič drugega ne bom pobral, ni potreba zaklepati hiše in kašče!"

Stopil je v vežo, šel je po lestvici v svojo izbo, ki si jo je bil nekoč sam izbral in pripravil pod streho. Postelja je bila tam, razpelo in molek nad posteljo, drugega nič. Na klinu je visela prazniška obleka, v košu pod klopjo je bilo spravljeno perilo. Postelja je bila pregrnjena s pisano plahto, ki mu jo je bil prinesel rajni Martin iz turške vojske za spomin. Na plahto je položil najprej prazniško obleko, nato perilo; ko pa je začel zgibati plahto in vezati culo z močno vrvjo, se mu je storilo hudo pri srcu. Zgrabilo ga je v prsih, vzdignilo se mu je v grlu, čudno kakor nikoli. Zato je Jernej pokleknil pred razpelo in se je pokrižal in se sklonil globoko, tako da je čelo naslonil na blazino.

"Oče naš, kateri si v nebesih... tvoje pravice iščem, ki si jo poslal na svet! Kar si rekel, ne boš oporekel; kar si napisal, ne boš izbrisal! Ne v ljudi ne zaupam, ne v svojo pravico ne zaupam, v tvoje pismo zaupam. Oče naš, kateri si v nebesih... neskončno si usmiljen, daj beraču vbogajme; neskončno si pravičen, daj delavcu plačilo! Oblagodari hlapca, ki je pravice lačen in žejen, nasiti ga in napoji! Samo ukaži, pa bo živa tvoja beseda in bo napolnila vsa srca, da bodo spoznala pravico!... Oče naš, kateri si v nebesih... ne izkušaj jih predolgo, dotakni se s prstom njih oči, da bodo čudežno izpregledale; in tudi svojega hlapca ne izkušaj predolgo, ker je že star in nadložen; in potolaži ga, ker je potrt in slab od bridkosti! Oče naš, kateri si v nebesih..."

In Bog ga je potolažil in bridkost je izginila in mirno je bilo njegovo srce.

Tako je Jernej vstal, zadel je preko rame culo in škornje, vzel je v roko grčavo romarsko palico in se je napotil. Na pragu se je pokrižal.

"Srečen hodi, Jernej, če je božja volja, da nastopiš to pot; in srečen se povrni!"

Od daleč je ugledal Sitarja, ki je stal kraj senožeti.

"Odpusti jim!" je rekel Jernej v svojem srcu in je iztegnil roko v slovo in pozdrav.

"Brez sovraštva na pot; težje je v srcu sovraštvo nego bridkost; brez sovraštva s pota - obe roke mu stisni v pozdrav, za roko ga pelji v hišo, kakor sina, ki je zablodil!"

Še se je ozrl na hišo in po polju, po senožetih, lokah in daljnih pašnikih, in je šel v dolino.

Velika in lepa hiša je sodnija, sredi trga stoji v Dolini, dolgo vrsto oken ima, visoka vrata in nad vrati cesarskega orla.

Čudno in sitno je bilo Jerneju, ko je stopil v prostrano vežo; strah ga je bilo tistega kraja, ki je bil poln jeze in kletev, hudih in krivičnih pravd in krivih priseg.

Naproti mu je prišel služabnik, suhljat, upognjen starec, ki je nesel pod pazduho velik sveženj rumenih papirjev.

"Bog daj dober dan!" je rekel Jernej in se je odkril.

"Kaj bi rad?" je vprašal služabnik godrnjaje in je premeril Jerneja s čemernim in neprijaznim pogledom.

"Kaj da bi rad?" se je nasmehnil Jernej in je gledal na suhljatega služabnika globoko dol, dolg do stropa, kakor je bil. "Nikogar ne mislim spraviti na vislice, verjemite! Kaj bi človek po nepotrebnem žalil človeka? Drugi naj se pravdajo, drugi naj prisegajo in kolnejo, Jernej se ne bo pravdal! Le poslušajo naj in naj razsodijo, brez jeze in brez zlega!" Začuden in zlovoljen je gledal krivenčasti služabnik.

"Kaj blebečeš? Koga iščeš?"

"Pravičnega sodnika!"

Služabnik se je namrgodil, pokazal je z dolgim kazalcem na stopnice in je šel.

Culo in škornje na rami, palico v roki, je stopal Jernej počasi po temnih stopnicah. Prišel mu je naproti majhen, koščičast kmet, ki je mahal z obema rokama in je bil v obraz ves zaripel od jeze.

"Razbojniki! Razbojniki! Razbojniki!"

Jernej se je hudo začudil.

"Kdo je razbojnik?"

Koščičasti kmet je hitel mimo in ni nič odgovoril.

"Jeznorit človek!" je pomislil Jernej in je zmajal z glavo.

"Med pravične sodnike je šel, pa je našel razbojnike!"

Stal je na hodniku in ni vedel, na katere duri bi potrkal. In ko je stal in gledal, so se odprle duri na stežaj. Zelo dolg in zelo suh človek, črno oblečen, kozjebrad, je stopil iz izbe, šel je mimo in je pustil duri odprte.

S klobukom v roki, plah in radoveden, je pogledal Jernej v izbo. Tam za leseno pregrajo, za veliko, s papirji obloženo mizo je sedel sodnik; debel, plešast gospod z dolgimi brki in nejevoljnim obrazom. Za drugo mizo je pisal mlad pisar.

Sodnik je vzdignil glavo in je pogledal postrani na Jerneja.

"Kaj pa je?"

Z opreznim korakom je prestopil Jernej prag.

"Pravice iščem, krivico tožim!" je rekel Jernej. "In mislim, da sem prišel na pravi kraj!"

Pisar je nekoliko okrenil glavo in se je nasmehnil, tudi sodnik je privzdignil obrvi.

"Le brž povejte!"

Jernej je zvrnil culo in škornje na klop, stopil je k pregraji in se je naslonil nanjo z obema rokama.

"Sodnik, jaz nisem hudoben človek, nikomur ne privoščim zlega, tudi tistim ne, ki so mi po krivem storili. Pravico meni, drugim ne krivice in ne hudega povračila - to je pravda po božji volji! Zato ne maram, da bi gnali Sitarja iz hiše, s culo in škornji na ramah, kakor sem šel jaz; kaj šele, da bi ga vklepali in ga gnali skozi vas in ga metali v ječo! Tudi okarati ga ni treba pred drugimi ljudmi, zakaj užaljen bi bil - naj sam opravi s svojo vestjo! Pravico, komur pravica - krivičnemu pa usmiljeno prizanašanje in odpuščanje!"

Strmela sta obadva, sodnik in pisar.

"Kaj se ti blede, človek krščanski?" je vzkliknil sodnik. "Kaj nisi ti Sitarjev Jernej s hriba?"

"Tisti sem!" je pokimal Jernej urno. "Štirideset let sem že tisti - Sitarjev Jernej s hriba! Ampak mladi si je nekaj izmislil - recimo, sodnik, da si je za šalo izmislil, le iz porednosti in prešernosti: Na, Jernej, je rekel, poveži culo in vzemi romarsko palico in pojdi! Ne, recimo, voli kupavat, ali seno prodajat - temveč na levo pojdi, ali na desno, ali kar naravnost, kamor se ti pot bolj zložna zdi; in nikoli se več ne povrni! Zdaj si star, in ker ti je hrbet že upognjen, ker se ti kolena že tresejo - zdaj pojdi! Tako je rekel - vi pa odprite bukve, sodnik, in razsodite po pravici!"

Pisar se je nagnil preko papirjev in se je smejal, da so se mu pleča tresla; sodnik je nagubančil čelo.

"Kaj torej čakaš tukaj? Čemu si prišel?"

Od čuda je odprl Jernej usta in je molčal.

Čemu da si prišel?" je vprašal sodnik tako osorno in je gledal tako mrko, da je Jernej izpustil pregrajo ter upognil hrbet še nižje.

"Saj sem razložil svojo zgodbo po vrsti, brez laži in brez olepšav: tako se je godilo in nič drugače. Kaj bi še pripovedoval, čemu bi prežvekaval? Vaša je sodba in beseda, ne moja! Vi ste zdravnik; pokazal sem rano, pa jo zacelite!"

Zmerom bolj se je čudil sodnik in zmerom bolj osorno je gledal; tudi pisar se je smejal zmerom bolj.

"Ne utegnem, mož," je rekel sodnik, "ne utegnem," je rekel, "da bi se pogovarjal z vami o steklem polžu in o jari kači! Kar imate povedati, če kaj imate, povejte brez ovinkov, drugače pa se izgubite!"

Tako je rekel sodnik, Jernej pa ni razumel, prestopal se je z noge na nogo, popraskal se je za ušesom in ni vedel, kaj bi.

"Kako, sodnik? Če stopim k štacunarju, da bi kupil tobaka - kaj mi bo ponujal soli? Prišel sem vprašat za pravico, vi pa: Čemu si prišel? Razložil sem svojo pravdo, vi pa: Kaj blebečeš? Nisem prišel kupavat soli, gluhi štacunarji, tobaka mi dajte!"

Vrnil se je čemerni suhljati služabnik z drugim, še večjim svežnjem papirjev pod pazduho.

"Ti, Krušnik," mu je ukazal sodnik, "primi tega človeka za roko in mu pokaži, kje da so stopnice in kod se pride na cesto!"

In res je prijel suhljati služabnik Jerneja za roko, tako krepko ga je stisnil, da se je Jernej začudil: "Glej, taka spetka!"

Naglas pa je rekel Jernej:

"Tudi nad teboj, krivični sodnik, so še sodniki; in nad vsemi je Bog!"

Vzel je culo in škornje in palico in je šel. Pred stopnicami pa se je vrnil in je stopil z dolgimi koraki še enkrat pred pregrajo.

"Zdaj vem, krivični sodnik, zdaj vem, kaj je rekel tisti kmet - Bog ga je razsvetlil! Ne kraj pravice - preklet je ta kraj, zavetišče krivičnih pravd in krivih priseg!"

Zamahnil je z roko, še je hotel reči, služabnik pa ga je sunil preko praga.

IX

Večerilo se je, ko je pomislil Jernej, kje bi počival.

Jasen in topel večer je bil, komaj toliko je pihal veter, da se je narahlo zibalo na senožeti in da je tiho pošumevalo v gozdu. Tja se je napotil Jernej, kjer je pozdravljal s hriba smrekov gaj, prijazna Tičnica, zavetišče in tolažba vseh zaljubljenih in vseh brezdomnih. Mimo polja se je vila zložna pot, preko pašnikov v zeleno reber. Počasi je stopal Jernej, ker je bil truden in ker je bilo njegovo srce bridkosti polno. Tiste velike in hude bridkosti, ki je obšla nekoč samega Sina človekovega, ko ni imel, kamor bi glavo položil.

"Če sem kdaj žalil katerega izmed vas," je pomislil Jernej, "izmed vas katerega, ki blodite po svetu brezdomni, naj se ne spominja name s hudo mislijo! Vi trudni popotniki, bolj trudni od krivice nego od strmega pota, če sem kdaj katerega izmed vas podil od hiše, naj me ne prekolne v svojem srcu! Težka je vaša butara; komaj sem jo zadel, že se šibijo kolena, kloni glava do pasu. Kadar pa odložim nekoč, kadar bo zadosti pravične kazni božje, takrat le pridite, vi blagoslovljeni od nesreče in bridkosti; odprt vam bo hram, miza pogrnjena, pripravljen stol!"

Kraj gozda je odložil culo, legel je v travo. Vsa lepa dolina je bila v senci; tudi Betajnova, na oni strani ob zložni rebri sloneča, je dremala. Gosposko se je svetil beli Sitarjev dom izza jablan; zdelo se je Jerneju, da mu mežika, da ga prešerno pozdravlja.

"Še ti zadremlji!" je rekel Jernej. "Zadremlji, pa naj se ti nikar ne sanja o krivici! Lepo se pripravi, da me v svatovskem oblačilu sprejmeš nekoč in pozdraviš! Nič jeze ne bodi med nama, ne pojdiva narazen z grdim pogledom in hudo besedo - blagoslov božji s teboj!"

Take blage in usmiljene so bile njegove misli, bridkost njegovega srca pa ni bila manjša. Zakaj samota je bila naokoli in mračilo se je; v smrekah je šumelo, tam so se pogovarjale blodne duše.

"Bog vam dodeli počitka in tolažbe!" je molil Jernej. "Kakor je pravičen, tako je usmiljen; vam vsem pride ura, ko boste gledali njegovo glorijo; in ura pride tudi meni, grešniku!"

Po stezi je prišel neverni študent, ugledal je Jerneja od daleč in se je napotil naravnost k njemu.

"Kako se počutiš, Jernej, ob romarski palici?" je vprašal.

"Bog je vedel, zakaj mi je naložil breme - kdo bi se prerekal z njim?" je odgovoril Jernej.

Tudi študent je legel v travo.

"To je namreč moj dom, kjer ležiš!" je rekel. "Velik je ta dom, brez zidov in brez mejnikov; ni treba, da bi se sosed umikal sosedu, za vse je dovolj prostora! Tudi streha je visoka; kakor si dolg, se ti ni treba priklanjati! In vse to prostrano bogastvo brez davkov in brez doklad! Ne pritožujva se, Jernej; kjer so ljudje krivični, tam je Bog pravičen! Dali so nama palico, pokazali so nama nezaželeno pot - Bog pa nama je odprl dom tako imeniten, kakor ga je dodelil samo popotnikom in romarjem!"

Jernej se je ozrl nanj z usmiljenim očesom.

"Velika je pač krivica, ki si jo okusil, težka je pač bridkost, ki jo nosiš v srcu! Kako bi drugače govoril besede, ki se ti samemu rogajo v obraz, kako bi imenoval Boga, ko ne misliš nanj?"

Pomolčal je študent, gledal je v nebo, ki se je tiho temnilo, nato se je nasmehnil.

"Več usmiljenja je imel Bog z menoj nego s teboj, Jernej! Meni je razodel krivico od začetka, tebi šele navsezadnje. Jaz sem živel v zmoti komaj pol ure, ti celih štirideset let! Mene so pahnili brez posebnih komedij kar naravnost na cesto pravega spoznanja, ti pa si hodil štirideset let po krivem potu - dolga bo pot nazaj, o Jernej! - Glej, Jernej, komaj sem izpregledal, so začeli mlatiti po meni, nebogljenem otroku, kar s cepci! Kamor sem se prestopil, sem dobil brco v pozdrav. Krepko, Jernej, krepko so mi vtepli v kožo pravo spoznanje, krepko vtepli postavo in zapoved: da je pravica ustvarjena za tiste, ki so jo ustvarili. Kaj mi je potreba zdaj tožbe in pravde, kaj prerekanja z Bogom in z ljudmi? Največji zaklad je spoznanje, pa če je vtepeno s cepci! - Kaj pa ti zdaj nameravaš, Jernej?" "K pravičnim sodnikom se napotim, že rano se napotim, zdaj pa bom spal!"

"Le zadremlji, ti trudni otrok, lahko noč! - Ampak še to mi povej: kod pa boš iskal teh pravičnih sodnikov?"

"K tistim pojdem, ki so poklicani, da sodijo po pravici in postavi. Bog je poslal pravico na svet in ni pustil, da bi jo ljudje zaklepali v skrinjo; tudi ne pusti, da bi očitno pljuvali na njegovo zapoved! Bog je usmiljen, ne bo do zadnjega izkušal hlapca Jerneja, ki mu nikoli ni storil žalega!"

"Trdna je tvoja vera, Jernej, in velik bo greh, ki ga bodo storili nad teboj! Čakal bom, Jernej, da se povrneš. Rad bi te videl, rad bi videl starca, ki bo stal sredi ceste razcapan in gologlav in bo preklinjal, odraslim v pohujšanje, otrokom v zasmeh. Še to povej, Jernej: kaj boš storil, kadar se povrneš in ne bo pravice ne pri Bogu ne pri cesarju?"

"Kaj bi ti storil, študent, če bi zdajle kar ne bilo več tega neba in nič več teh zvezd, ki gledajo na naju, in te doline ne več in ne tebe več in ne mene? O, kako brezbožne so bile tvoje besede, in kako hudo je storila krivica s tvojim srcem! Moli, tudi jaz bom molil!"

Gledala sta v nebo s široko odprtimi očmi. Temna je bila dolina, nebo pa je bilo zmerom svetlejše; rdilo se je na vzhodu, tam so zvezde ugašale, velik in rdeč je vstajal mesec.

X

Jernej se je napotil v Ljubljano. Preštel je svoje premoženje in veliko je bilo: skoraj vsako leto je prihranil en goldinar. Preden je šel, se je še ozrl v dolino in se je odkril in pokrižal. Zgodaj je bilo, ni se še prikazalo sonce; trava je bila rosna, hladna megla se je vzdigala iz doline. Jerneju je bilo mraz; njegova obleka je bila vlažna od rose, njegov obraz je bil kakor umit.

"Nisem še vajen študentovega doma!" je pomislil. "Ne še te rosne postelje in te visoke strehe!"

In je zadel culo na rame in se je nameril med senožetmi in njivami do ceste. Spočit je bil in je hodil z lahkim korakom, tudi njegovo srce je bilo veselo in utolaženo.

"Kaj bi trosil denar za voz?" je pomislil. "Dokler me nosijo te stare noge, bi bil greh, da bi lenaril; in tudi greh bi bil, da bi prosjačil. Če že pripelje mimo krščanski človek in poreče: Na, Jernej, prostora je za dva in kobila je spočita - pa prisedem v božjem imenu!"

In komaj je tako pomislil, je pripeljal mimo kmet in se je ozrl in je ustavil koleselj.

"Kam pa?"

"Proti Ljubljani!"

"Prisedi do Goščevja!"

Jernej je prisedel.

"Po kakšnih opravkih v Ljubljano?"

"Pravice iskat."

Kmet, zavaljen, čokat človek, je pogledal Jerneja z nezaupnim očesom.

"Kdo pa si?"

"Jernej z Betajnove."

Kmet je pomislil.

"Ne poznam Jerneja z Betajnove. Kateri Jernej?"

"Hlapec Jernej. Pri Sitarjevih sem bil do včerajšnjega dne."

"Pa ga greš tožit?"

"To se pravi... ne maram ga spraviti na vislice, tudi v ječo ne. Ampak razsodijo naj po pravici."

"Kaj ti je storil?"

"Štirideset let sem delal tam. In ko sem dodelal, je prišel in je rekel: Pojdi!"

Kmet je pogledal mrko in je švrknil po konju.

"Tako. Pa ga greš tožit?"

"Kaj se to pravi: tožit? Svojo pravdo grem razložit, naj razsodijo! Pravico hočem sebi in drugim in vsem - krivice nikomur!"

"Ali boš kaj opravil?"

"Bom. Veliko je sodnikov na svetu, postava pa je samo ena!"

"Prav nič ne boš opravil!"

Kmet se je tako močno okrenil proti Jerneju, da je nategnil vajeti in se je koleselj skoraj ustavil.

"Če hočeš poslušati pametno besedo, hlapec, poslušaj: skoči takoj s koleslja in se napoti, odkoder si prišel! Zakaj hlapec proti gospodarju še nikoli ni nič opravil, kaj šele, če je pravica in postava na gospodarjevi strani! Star si, lahko bi to vedel! Ampak veš, kaj bi storil jaz, če bi me hodil hlapec tožarit, po krivem ali po nekrivem? Dal bi Šimnu in dal bi Jakcu vsakemu en cepec v roke in bi rekel: Zdaj pa mlatita po njem, dokler vama roke ne omahnejo, zato da bo drugikrat razločil, kdo da je gospodar in kdo da je hlapec! Tako bi jima rekel, glej! - Tam, ali vidiš, tam pa je krčma, tam bom ustavil!"

Kmet je pokazal z bičem na polje, krčme pa nikjer ni bilo. Zato je Jernej vzel culo in je vzel škornje, pa je skočil z voza in se je opotekel proti jarku. Kmet je švrknil po konju, vzdignil se je prah.

Jernej je gledal žalosten za njim.

"Kakor otrok je: dobro potico je jedel, dobro vino je pil, pa ne pozna lakoti. Krivice ni občutil, pa ne pozna pravice. Bog mu bo sodil po svojih postavah in po svojem usmiljenju!"

Hitro se je vzdignilo sonce, kmalu je pripekalo, kmalu je bil Jernej truden od vročine. Hodil je eno uro, hodil dve uri, noge so otrpnile; pa je od daleč, s hriba, zazvonilo poldne; in Jernej je bil lačen. Ni več dolgo romal, ni več dolgo čakal, bela krčma se je zasvetila ob cesti.

Samo dvoje gostov je bilo v krčmi: mlad kmet, ki je Bogu dan kradel in je bil že opoldne pijan; in pa droben, siv in prihuljen starec, v obnošene cunje oblečen, ki je igral na harmoniko in prepeval kvante. Reč je bila taka, da je Jernej najprej pozdravil, nato pa pljunil.

"Le sem, le sem!" je vabil mladi kmet.

Jernej ga ni pogledal in ga ni maral poslušati in je sedel za drugo mizo.

"Kaj smo razbojniki?" se je razjezil kmet in je izkušal, da bi naredil trezen in pameten obraz. "Kam in po kakšnih potih, očka?"

"V Ljubljano!"

"Tak v Ljubljano? Pa ne tožit?"

"Tožit!"

"Bog daj sreče! Koga tožit?"

"Gospodarja."

"A?"

"Gospodar moj, pravijo, da je! Tisti kmet je rekel, ki me je spodil z voza; in tudi župan je rekel."

"Kako pa je bilo? Kako pa? Kako pa sta prišla navzkriž?" je hitel kmet in je bil vesel, da se je Jernej ves začudil.

"Kako? Delal sem, pa sem dodelal; mlad sem bil nekoč, zdaj sem star. Pa je rekel: Pojdi!"

"Ho, ho, ho!" se je zasmejal kmet krohotoma in je udaril starega godca po rami. "Ali si slišal, Andrejec? Ali si slišal? Hlapec gre tožit gospodarja!"

Godec je stisnil harmoniko med kolena, da je zacvilila, in se je zasmejal tako od srca, da so mu pritekle solze iz oči.

"No, ti hlapec, ki greš tožit gospodarja, glej!"

Oddahnil si je kmet od smeha, odkašljal se je in je pokazal s prstom na godca.

"Glej, temu ni prišlo na misel, da bi tožil; zakaj pameten je in pozna pravico. Zdaj bo že dobrih nekaj let, da sem ga spodil, prav na lepem sem ga spodil, ker se mi je tako zazdelo. Pa je vesel, pa se mu nič ne zdi, pa se mu lahko smejem, pa ga lahko ščipljem!"

Vščipnil ga je v laket, godec se je po otročje nakremžil, zajecal je tenko in je visoko vzdignil kolena. Nato sta se obadva zasmejala.

Jernej je popil vino, kozarec se mu je tresel v roki.

"Tako si se opljuval, nevernik, tako si oskrunil božjo podobo!"

In je vstal nespočit, zadel je culo in je šel. Skozi okno ga je še pozdravljal prešerni smeh kmetov in godčev.

Cesta se je širila, v daljavi je ugledal Jernej sivi prah nad mestom. Pa mu je prišla naproti ženska, otroka je držala v naročju, opotekala se je kakor pijana in je jokala naglas. Tudi otrok je ječal in se je ovijal matere z obema rokama okoli vratu. In ko je ugledala Jerneja, je vzdignila zabuhli objokani obraz in je vzkliknila.

"Ali je to pravica, povejte mi, človek, kdor ste!"

Prijela je otroka in ga je vzdignila in ga je pokazala Jerneju. Lep otrok je bil, oči pa je imel rdeče in tope.

"Človek, tudi pri Bogu ni pravice, ni je v nebesih! Kaj je storil ta moj otrok Bogu, Materi božji in svetnikom? Kaj je storil, da nikoli ne bo videl matere ne očeta? Posušila se roka, ki ga je udarila s slepoto, sina mojega, nedolžnega, brez greha prekletega! - Povejte, človek, ali je pravica na svetu in v nebesih?"

Objela je otroka s trepetajočo močjo, zajokala je naglas in je šla dalje.

Jernej je povesil glavo.

XI

Veliko mesto je Ljubljana. Hiše so visoke, stoje po vrsti, druga tik druge, nič plotov ni vmes. Vse ceste so polne ljudi, vsak dan velika maša in procesija. Duhovnikov je toliko, da bi držal človek klobuk kar v roki. Od jutra do večera zvoni in potrkava. Kakor po semnju hodi človek, ne ve, kam bi pogledal, kako bi se prestopil in koga bi vprašal.

Dolgo je romal Jernej križem po ulicah in je ogledoval ta čuda; nato je stopil v cerkev, pokleknil je pred stranski oltar in je dolgo molil. Vse tiho in mračno je bilo v cerkvi, lahko se je človek tam pogovarjal z Bogom.

Ko je Jernej odmolil, je bilo veliko in trdno njegovo zaupanje. "Morda je še dolga cesta, morda so še težka pota, s kamenjem posuta, z robidovjem zastražena!" je pomislil. "Ampak nekoč bo že ceste konec, nekoč se bodo že odprle duri! Bog ni skril pravice, kakor skopuh svoje srebrnike! Na sto vrat bom potrkal, stoprva pa se mi odpro na stežaj!"

Tako se je vrnil na cesto in je vprašal gosposkega človeka, ki je prišel mimo:

"Kje so sodniki, da bi se jim pritožil in da bi jim razložil svojo pravdo?"

Najprej se je gosposki človek začudil, nato se je zasmejal.

"Oče, poiščite in izberite jezičnega dohtarja, pa se bo pritožil in bo razložil pravdo!"

"Pa kaj je potreba jezičnega dohtarja, če je pravica taka, da bi jo slepec pregledal in glušec razločil? Ne pravdam se za mejo, ne za pot, nikogar ne maram ukaniti - čemu bi hodil k sleparjem, jezičnim dohtarjem? Ne pravde, pravice iščem!"

"Dolgo boste iskali, oče! Iskali so pravice, veliko jih je bilo, pa so obležali na poti; Pilatuž pa si je umil roke!"

Rekel je in se je zasmejal in je šel po svoji poti.

"Tudi ta je okusil krivico!" je pomislil Jernej. "Zakaj smejal se je, ko mu je bilo do joka!"

In je hodil po ulicah, izpraševal je in je iskal in je našel. Velika hiša je bila, visoka in prostrana, kakor ji Jernej še ni videl enake. S plahim korakom je stopil v vežo. Ljudje so hodili tam križem po vežah, hodnikih in stopnicah; gosposki in kmečki ljudje, moški in ženske; in vsi so imeli skrb na obrazu in vsem se je mudilo; kakor semenj je bil. Jernej ni vedel, če bi na desno ali na levo, po stopnicah ali naravnost. Pozdravil je gosposkega človeka, vprašal ga je po sodnikih, gosposki človek pa je pogledal, skomizgnil je z rameni in je hitel dalje. Tako je stal Jernej tam s klobukom v roki in ni vedel kam. Pa so se nenadoma oglasili na stpnicah kričeči glasovi, debel moški glas in tenek ženski.

"Razbojniki! Razbojniki! Razbojniki!"

Prišla sta s težkimi koraki po stopnicah, obadva od srda zaripljena v obraz. Ženska, prazniško oblečena, je imela v rokah dežnik in culo, moški pa je tolkel z gorjačo po kamnitih stopnicah.

Od zgoraj je zaklical miren glas, ki se mu je poznalo, da je gosposki: tako je bil sladikast in uglajen.

"Premisli svoje besede, človek, da jih pozneje ne boš premišljeval!"

Jernej se je čudil in kakor strah mu je seglo v srce. Napotil se je po stopnicah, toda šel je počasi, kakor da bi nosil težek tovor. Še je slišal od daleč, kako je tolkla na kamnita vežna tla gorjača kmetova.

"Tudi on je rekel... da je iskal pravičnih sodnikov, pa so ga zalotili razbojniki..."

Tako je stal Jernej vrh stopnic in je čakal, da bi ga kdo ogovoril ter poprašal po opravkih.

In res je prišel mimo mlad človek, pogledal je dolgega Jerneja, ki je stal tam s culo in škornji, in se je ustavil.

"Kaj pa vi?" je vprašal.

"Tako je: ne vem, kam bi, ali na desno ali na levo, ko je hiša pravice tako velika. Povejte mi, kje so sodniki!"

Mladi človek se je zasmejal.

"Sodnikov je tukaj mnogo, ljubi oče - katerega iščete in čemu?"

"Pravičnega sodnika iščem, ni mi do imena in obraza. Tako je stvar: delal sem štirideset let, ustanovil sem dom in hišo. Bistro pomnite: ustanovil sem dom in hišo. Zdaj presodite: čigava je jablan - ali tistega, ki jo je sadil in cepil, ali pač tistega, ki je klatil jabolka, ko so dozorela? - Zakaj rekel je: Na, delal si štirideset let, ustanovil si dom in hišo, zdaj pa pojdi po svetu in išči svoje pravice! Pa nisem obupal, šel sem po svetu, iskat pravice, in tako sem prišel. Kam naj se napotim, prijatelj, kje naj potrkam, ko je toliko duri."

Ni več stal sam mladi človek, troje že jih je stalo pred Jernejem. In vsi so gledali veselo in vsi so se smejali, Jernej pa je bil osupel in užaljen.

"Povejte mi, ko vas je toliko in ko ste učeni!"

Suh bradač, ki je imel naočnike, si je pogladil brado in se je blago nasmehnil.

"Ali so vas klicali?" je vprašal.

"Kako klicali? Sam sem prišel, po svojo pravico sem prišel! Kako bi me klicali, pravico mi ponujali, ko še ne vedo za pravdo Jernejevo? Razložil bom, pa naj presodijo!"

"Ali imate napisano tožbo?"

"Čemu napisano? Kakšno tožbo? Nikogar ne tožim: meni pravico, drugim ne krivice! Ne maram, da bi koga, pa če je velik negodnik, vklepali zaradi mene, ali da bi ga obešali. Tudi ni potreba, da bi jezični dohtarji, malopridneži, pisali mojo pravdo: brati znajo sodniki, ampak tudi ušesa imajo, da poslušajo. Pokažite mi, kam naj potrkam!"

Spogledali so se, ki so stali pred Jernejem, bradač pa se je vdrugič nasmehnil in je rekel:

"Pojdite z mano, da vam pokažem, kje so pravični sodniki!"

Jernej je šel z njim in vsi, ki so poslušali, so šli za njima.

XII

Prišli so do duri, ki so bile odprte na stežaj. V izbi je stal za široko mizo mlad človek, ki je imel svetle brke in vesele oči. Ozrl se je in je bil osupel, ko je ugledal dolgega Jerneja in njegovo procesijo.

Bradač je pokazal preko rame s palcem na Jerneja, pomežiknil je prešerno in se je nasmehnil in je rekel:

"Tebi, Košir, ki si človek humorja, priporočam in izročam popotnika, ki išče pravičnih sodnikov na tem svetu. Razloži mu, čigava je jablan: ali tistega, ki jo je zasadil, ali tistega, ki jo je otresel?"

Tako je uganjal burke s pravico božjo. Mladi sodnik pa se ni smejal, temveč namršil je svetle obrvi.

"Čemu komedije? Kdo ste vi, človek, in koga iščete?" Jernej je stopil blizu predenj.

"Jernej sem iz Betajnove in krivico so mi storili. Zato sem se napotil po svetu, da bi poiskal pravice, ki jo je Bog poslal in ki jo hranijo sodniki v svojih bukvah."

"Kakšno krivico so vam storili? Koga tožite in čemu?"

"Nikogar ne tožim, zakaj potreba ni in ne maram, da bi trpeli ljudje zaradi moje pravice. Če nasitite mene, ni potreba, da bi bili drugi lačni. Tako se zgodilo, kakor bom povedal; še otrok bi razsodil, kako bi ne razsodili vi, ki ste učeni in poznate postavo! - Delal sem štirideset let na Betajnovi; ni toliko zemlje, da bi jo z dlanjo pokril, ne na polju, ne na senožeti, kamor še ni bil kanil pot od mojega čela. Tako sem delal štirideset let in Bog je obilno blagoslovil to moje delo. Pa je umrl stari Sitar, pa je prišel sin njegov, negodnik, in je rekel, v prešerni pijanosti je rekel: Jernej, zdaj poveži culo in pojdi, zakaj, Jernej, zdaj sem jaz gospodar; zdaj si dodelal, zdaj si star in nadložen, ne maram te več; ni več kota zate v domu, ki si ga sam postavil in ga varoval vsega hudega, ni več zate kruha, ki si ga sam pridelal; le vzemi popotno palico pa pojdi, kamor ti je pot! Tako je rekel; je razsodil sam zoper pravico in postavo, da je jablan tistega, ki jo je otresel, ne tistega, ki jo je zasadil. Jaz pa sem šel in sem se napotil iskat pravice, ki jo je Bog poslal na svet in ki je človeška sila ne more razdreti. Razsodite!"

Tako je govoril Jernej, počasi in po vrsti, brez hinavščine. Mladi sodnik pa je poslušal in je gledal žalostno.

"Le vrnite se," je rekel, "vrnite se na Betajnovo k svojemu gospodarju, ki je trd in krivičen, in mu recite: Spoznaj pravico, bodi usmiljen, daj mi kot v svoji hiši, kos kruha na stara leta! Recite mu tako, pa mu bo žal in bo spoznal svoj greh in bo storil, kakor boste prosili!"

Osupel je poslušal Jernej take besede; dolgo je molčal.

"Kaj ste sodnik?"

"Sodnik sem."

"Pa ste razsodili po pisani in božji pravici?"

"Tako sem razsodil."

Visoko se je zravnal dolgi Jernej, za glavo je bil višji od sodnika in od lenuhov, ki so stali pred durmi.

"Jaz pa rečem, sodnik, da niste razsodili ne po človeški ne po božji pravici! Kaj je Bog ukazal, da se zavali negodnik na posteljo, ki sem jo jaz sam postiljal in ravnal trdih štirideset let? Kaj je Bog zapovedal, da naj pogine v jarku Jernej, ko si je postavil lepo hišo in topel hram? Odprite bukve: ne znam brati, pa bi rad videl od daleč tiste črne besede, ki so tako naredile in zapovedale. Pokažite: tudi vezavo bi rad videl tistih bukev in črno obrezo! Ali je tam zapisano, povejte: delal si, s krvjo si gnojil, da je visoko pognala pšenica, da se je cedila trava od soka; zdaj pa, ko si star in nadložen, ko ni več krvi, da bi z njo gnojil, zdaj pojdi! Če je zapisano, povejte, da naj Jernej, kadar je napolnil shrambe in kašče, hodi od vasi do vasi, od hiše do hiše, v nadlogo ljudem in psom, ter prosi vbogajme skorje kruha? To mi povejte! In še mi razložite, kako da ravnam zdaj s svojim delom, kam bi z njim: v zemljo je zakopano, pač za klaftro globoko - kako naj ga izkopljem? Kako naj ga povežem v culo, na ramo zadenem? Mojih štirideset let - kako naj jih spravim, kako zauživam na zapečku? Tukaj je cula: perilo je notri in prazniška obleka! Štirideset let - preštejte in premislite, koliko je to tednov in koliko ur! Moja pamet je počasna, stara; ne znam prešteti; ampak povejte mi, če je to samo toliko tednov in samo toliko dni, da je ta cula obilno plačilo? Prazniška obleka in platnena srajca pravično povračilo? Tako je, recite: obilno plačilo, pravično povračilo - pa bom verjel, da ste sodnik, kakor ga je Bog postavil!" Žalosten je poslušal mladi sodnik, žalosten je gledal na Jernejev zagoreli, razorani obraz, na prašne čevlje in obnošeno obleko.

"Ne prerekajte se s pravico, kakor je; ljudje so jo ustvarili, ljudje so ji dali silo in oblast. Kadar vas biča, upognite hrbet in zaupajte v Boga; če spremeni obraz, da bi je človek ne razločil od krivice, obrnite se stran in ne iščite opravka z njo! Tako premislite, pa pojdite zbogom in storite, kakor sem rekel!"

Ves osupel, ves prestrašen je pogledal Jernej.

"Torej ni pravice? Torej ste jo zatajili?"

Sodnik je molčal.

"Zato ste jo pač zaprli v to veliko hišo, da bi ne mogla v svet? Zaklenili ste jo dvakrat, zapečatili ste jo devetkrat, da bi se ne izgubila na cesto, da bi je ne srečal Jernej? Zato ste jo ukradli, vtaknili v suknjo, da bi se ne razodela željnim očem? Ampak ukanili ste se, ko ste tako storili, niste poznali Jerneja! Iskal jo bom, pa če je zakopana v zemljo tako globoko kakor moje delo! Kopal bom, lopato bom vzel in bom kopal, dokler bodo zmogle te moje stare roke! - Že v Dolini vam je rekel tisti kmet, razbojniki vam je rekel po pravici. Jaz pa sem si mislil v svoji nespameti: razbojniki je rekel, pa so pravični sodniki: slabo je gledal, krmežljave so njegove oči; slabo je slišal, gluhasta so njegova ušesa! In se še ozrl nisem za njim in sem šel. Zdaj pa v drugo, zdaj pa glasneje, tam na stopnicah, moški in ženska: razbojniki, razbojniki, razbojniki! In spet sem si mislil: kako bodo razbojniki v tej hiši, ki je hiša pravice in pisanih postav? Tako sem mislil, pa sem se ukanil v svoji stari pameti. Zakaj ne hiše pravice, hišo laži, hinavščine in razbojništva ste postavili. Niste služabniki božje besede in postave, pač pa služabniki satanovi in njegove krivice. Na krivo pot sem zabredel, na pravo krenem!"

Zmerom glasneje je govoril Jernej, zmerom več lenuhov je stalo med durmi. Pa je prišel droben, starikav plešec, in se je ustavil in je grdo pogledal.

"Kdo kriči, kakor čednik na paši?"

In dalje je govoril Jernej.

"Nič ne maram, da bi trpel kdo krivico zaradi Jerneja. Ampak razložil bom, bom tožil: niso pravični sodniki, razbojniki so; ni hiša pravice, hiša hinavščine je, z lažjo in hudodelstvom so jo oskrunili. Ne bodo vas obesili, na cesto vas bodo spodili, s culo in palico; porušili bodo to oskrunjeno cerkev, da ne bo kamen ostal na kamnu!"

Tako je govoril Jernej in je trepetal od globokega srda.

XIII

Takrat pa se je zgodila krivica, kakor je svet še ni doživel. Brkat človek je stopil k Jerneju in ga prijel za roko.

"Kaj se me dotikaš?" je vzkliknil Jernej.

"Ne brani se, Jernej, ne brani se pravici!" je rekel mladi sodnik.

Drobni plešec pa je hudo gledal in je namrgodil obraz.

"Kaj uganjate komedije z njim? Kaj ga ne vidite in ga niste slišali?"

Jernej je molčal od prevelike osuplosti in je šel z njimi. Šli so križem po hodnikih, po stopnicah; na dvorišču pa je postal Jernej in se je okrenil k tistim, ki so ga spremljali.

"Možje. zdaj nismo več v hiši razbojnikov; povejte brez hinavščine: kaj kanite z menoj?"

Osorno so gledali in so molčali. Jerneja pa je zabolelo v srcu od tolike krivice; in ko je šel z njimi preko dvorišča, je bil nenadoma ves star in upognjen.

"Če ste razbojniki, pa najhujši izmed njih: povejte mi, čemu me žalite? Tudi razbojnik ima svojo pravico in svoje postave, ne krade in ne ubija brez premisleka - kaj sem vam storil?"

Nič niso odgovorili; gledali so osorno in so molčali.

"Glejte, razbojniki; kakor ste mladi in čokati in kakor je Jernej star in slab od krivice: ko snope bi vas pometal po dvorišču, s pestjo bi si zapisal svojo pravdo! Ampak pavica ni jabolko, da bi ga s palico odklatil; in Bogu ni potreba, da bi mu človek pomagal. Težko je breme, ki ga je naložil, dolga je pot, ki jo je odmeril; jaz pa pojdem in bom nosil do konca!"

Take besede je govoril Jernej, ker je bilo v njegovem srcu zaupanje tako veliko, kakor je bila velika bridkost.

Tisti, ki so ga vodili, pa so odprli duri in so jih zaklenili za Jernejem. Izba je bila pusta; miza je bila tam, dvoje nizkih postelj, širokim klopem podobnih; stene so bile prazne, gledale so na človeka kakor slepe oči; še razpela ni bilo v kotu. Okno je bilo omreženo.

Na eni postelji je sedel razcapan človek; če je bil star ali če je bil mlad, Bog vedi. Lasje so bili redki in kuštravi; kozavi obraz ni bil ne obrit pa tudi brada ni bila dolga. Pomežiknil je, z veselimi očmi je pozdravil Jerneja.

"Bog daj, sosed! Kaj si ukradel?"

Jernej ga je premeril z dolgim, žalostnim pogledom, šel je do druge postelje, položil je nanjo culo, škornje in klobuk, palico pa je postavil v kot.

Razcapanec se je smejal zmerom bolj veselo in prijazno; potepuh je bil, kakor bi ga človek ne srečal rad na cesti.

"Kaj tiho, očka? Pravično je, da se pokorimo za grehe; veseli bodimo pravice, če je sladka ali grenka, in pojmo aleluja sodniku!"

Jernej je sedel na posteljo; oprl je komolce ob kolena, obraz v dlani.

"Kakšno krivico so tebi storili?" je vprašal.

Potepuh se je od srca zasmejal.

"Krivico? Nikakršne krivice! Kradel sem, pa so me prijeli in so me gnali in so me zaprli. Tako je bilo vse v redu in kakor se spodobi. Kaj naj bi mi dali povrhu še drugi cekin, ko sem enega zasačil? Saj je dovolj, da so mi dali posteljo in kosilo. Postelja res ni bogve kaj, tudi kosilo bi lahko bilo boljše; ampak dokler se nisem potepal in dokler nisem kradel, še takega kosila nisem imel in tudi take postelje ne! Zato sem si reč nekoliko premislil in zdaj se mi ne godi slabo. - Kaj pa ti, očka? Ali si šele na stara leta začel, da se tako pusto držiš?"

Jernej je gledal v tla in je molčal, potepuh pa je veselo govoril.

"Leži pač težek greh na vesti, naj leži pogrnjen in zaklenjen! - Kesanje - bodi kesanje! Ampak bridkosti - bridkosti ni treba! Glej, jaz sem maloprid, negodnež, nadležno motovilo, ki se vrti pred nogami spodobnim ljudem. Pa nisem nič žalosten. Kaj bo jutri z menoj, kaj pojutrišnjem? Jutri me bodo sodili, pojutrišnjem me bodo zaklenili - in kam potem? Kam me bodo gnali? Tja me bodo gnali, kjer imam na vsem prostranem svetu najmanj opravila! V tisto vas, med hribi zakopano, kjer me je Bog v svoji norčavosti poklical med ljudi! Kdo je tam: oče, mati, brat, sosed? Pogani so tam, bolj tuji in odljudni kakor mestna gospoda! Kdo jim pozna obraze, kdo jim razume jezik? Nič, tja me ženo; tam, pravijo, da sem doma! Zakaj sem tam doma, to Bog razsodi; prav tako lahko bi me gnali v Koromandijo pa bi rekli: doma si v deželi Koromandiji, ne smeš se ganiti drugam! Jaz pa bi rad bil v Ljubljani doma, v Ljubljani mi je pogodu. - Kam pa bodo gnali tebe?"

"Gnali?" se je začudil Jernej. "Nikamor me ne bodo gnali! Jaz imam svoj dom in svojo pravico!"

Potepuh je visoko vzdignil nogo, položil je kolena navzkriž in se je veselo smejal.

"Čemu pa si kradel?"

"Kaj kradel?"

Jernej je vzravnal život in je položil roke na kolena.

"Nisem kradel! Svoje pravice iščem in našel jo bom! Zaklenili so pravico razbojniki, tudi mene so zaklenili, ampak prišla bo ura in duri se bodo odprle!"

Potepuh se ni več smejal naglas, samo v razrite brke se je smehljal, kakor se odrasel človek smeje otroku.

"Pa so te zaklenili? Pa se duri odpro?"

"Pa se odpro!"

Še bolj se je smejal potepuh; na stežaj je odpiral usta, ves život se mu je tresel, glasu pa ni bilo.

"Zdaj ti verjamem, da res nisi kradel! Kdor zaupa v pravico, ni kradel ne ubijal. Ampak gorje tebi, ki nisi ne kradel ne ubijal in si vendarle prišel s pravico navzkriž! Hud in samopašen gospodar je pravica, ne da si oporekati. Če ti je nedolžnemu natovorila uboj, tedaj si ubijal, pa konec besedi! Če ti je natovorila kradež, si kradel z obema rokama! Pa reci, da si nedolžen, pa reci, da nisi ubijal, nisi kradel - joj tebi! Zmerom je boljše, da prideneš kar na lepem še par ubojev in kradežev, zakaj pokazal boš ponižno in skesano dušo. Pravici pa so prikupne take duše, pa če so vse ciganske in z grehi obložene; zakrknjenih src ne mara, po nedolžnosti ne vpraša. Mene poslušaj, po meni se ravnaj. Jaz izhajam z njo prav pošteno; kakor soseda sva, ki se časih malo sporečeta, drugače pa živita, kakor je Bog ukazal. Danes me ukani ona, jutri jo ukanim jaz, pa sva obadva zadovoljna.Kadar me zaloti po nekrivem, se ne cmerim in ne delam pustih obrazov, temveč grešim takoj in natanko v toliki meri, da je stvar poravnana. Tako izhajamo s pravico mi učenjaki in modrijani. Ne prerekaj se z njo, posebno če si nedolžen, se nikar ne prerekaj! - Razloži mi svojo pravdo, da ti priskočim s koristnim naukom!"

Jernej mu je razložil svojo pravdo, potepuh pa se je smejal, da je bil ves solzen. Strmel je v Jerneja z debelimi očmi, kakor v zamorca na semnju, zibal se je v životu in se je tolkel z dlanmi po kolenih.

"Kadar te izpuste, Jernej, kar z menoj! Razkazoval te bom po svetu, po semnjih te bom vodil, po žegnanjih bova hodila, pred cerkvijo te bom kazal. In dobro se nama bo godilo, Jernej! Morda se nama še pripeti, da srečava pravico, tisto, ki jo zalezuješ; tudi jaz bi jo rad videl. In kadar jo srečava, pojde z nama, na semenj in na žegnanje. Komedijantje bodo razdejali šotore, Talijan pojde z opico v tuje dežele, kamela bo osramočena, medved zaničevan. Ali mi trije, ti, Jernej, tvoja pravica in jaz učenjak, mi trije si bomo nabrali cekinov, da bomo živeli bolj veselo, kakor je živel sam Kurent!"

Jernej pa je gledal mrko in žalostno, nobena guba se ni ganila na njegovih licih.

"Ne izkušaj Boga!" je rekel. "Hudo breme ti je naložil, da je tvoje srce omagalo in da govori bogokletno v svoji malodušnosti. Krivico si izkusil, nič pravice: in praviš, da ni pravice na svetu; kamen so ti dali namesto kruha: in praviš, da ni kruha na svetu. Bog je ustanovil postavo; božja beseda pa ni kakor dežnica, ki jo do večera popije suha prst; živa je, kakor je bila prvi dan, in če je zaupanje v tebi, jo boš slišal in boš obilno poplačan za vse trpljenje!"

Potepuh se ni več smejal, pogledal je Jerneja z začudenimi očmi.

"Ne bi bil rad v tvoji družbi, sosed; še ponoči se bom obrnil v steno, zakaj popotnik sem in vidim v temi. Tolažbe ni veliko v tvojih krščanskih besedah, pač pa - ali veš, sosed, kaj bi storil, če bi te tako poslušal in bi se tista tvoja vera izlila vame? Šel bi in bi najprej ubil sodnika in njegove pomočnike, nato še nekaj drugih ljudi, zakaj vsi so moji hudobni sodniki že od rojstva; naposled bi zažgal še to hišo, pa bi rekel: Glejte, Bog je poslal pravico na svet, jaz sem slišal njegovo besedo, pa sem napravil po njegovi zapovedi! - Tako bi rekel in tako bi storil, če bi bila tista vera v meni, kakor je v tebi. Ampak Bog me ni ustvaril za aposteljna, zato sem rajši berač. Pravica me tepe, jaz se ji smejem, pa je vse v redu. Lahko noč!"

"Tudi tebe se bo še usmilil Bog, tudi ti boš še klečal in jokal!" je rekel Jernej. "Zakaj bolj mirno je srce v joku nego v smehu; in solze umijejo ves greh in vso krivico!"

Tako sta se pogovarjala potepuh in Jernej; in znočilo se je, obadva sta utihnila; potepuh je bil nejevoljen in se je obrnil v steno, Jernej je klečal pred posteljo in je molil dolgo molitev. Truden je bil, breme ga je potisnilo nizko k tlom, vere njegove pa ni omajalo.

XIV

Komaj se je Jernej zbudil, so prišli in so ga gnali dalje, sam ni vedel kam.

"Udari, apostelj, udari!" je zaklical potepuh za njim, ko so se zapirale duri. Jernej ga ni slišal, molčal je, povesil je glavo ter je šel, kamor so ukazali.

"Kam me ženete? To povejte!"

Molčali so vsi in so gledali mrko, kakor črni čuvarji Kristusovi.

Jerneja ni bilo strah, ampak nemirno in hudih misli polno je bilo njegovo srce; zakaj tako se mu je zdelo, kakor da ne vidi več dobro in ne sliši več natanko; in kakor da je čez noč oslabela njegova pamet. Spoznati ni mogel, kaj je storil tujim razbojnikom, da ga gonijo od duri do duri; premisliti ni mogel, kod ga vlačijo tako molče in strahotno; ni mogel uganiti, kaj nameravajo z njim, pravice željnim: Kakor da je v mesto zablodil, koder ni hodil še nikoli, med ljudi, ki jim ni razumel ne govorice ne postav; vprašaj jih, pa ti ne bodo odgovorili; njih pravica ni tvoja pravica, njih Bog ni tvoj Bog.

"Potrebno je, Boj je ukazal, strma in kamnita je pot do pravice!" je rekel Jernej v svojem zaupanju in je povesil glavo in je šel z njimi. Zakaj vedel je, da je nekoč ceste konec in da Bog ne odvrne za zmerom oči od svojih hlapcev.

Vodili so ga in gonili, kakor nekoč Gospoda od velikega duhovna do velikega duhovna, od sodnika do sodnika; izpraševali so ga, Jernej pa je odgovarjal po pravici, brez srda in brez ošabnosti. Mnogo gospode je videl in mnogo biričev. Hudo so govorili z njim, mrko so gledali nanj, pehali so ga in suvali od duri do duri; Jernej pa ni kričal in ne grozil, zakaj čisto je bilo njegovo srce in njegova vera je bila trdna. Tudi se ni upiral, ko so ravnali z njim kakor z bolnikom in kakor z otrokom; zaničevanje in zasmeh je trpel zaradi pravice. Ni se rotil in ne pritoževal, ko so rekli, da je bolan na duhu in da je bebast otrok v svoji pameti.

"Bog jih bo razsvetlil in jim odpustil!" je pomislil Jernej.

"Kadar bo konec te poti in bo razodeta pravica, se bodo spogledali in bodo osramočeni spoznali svoj greh. Kakor Bog ni skril pravice, tako tudi resnice ni skril; in volja njegova je, da blodijo v temi pred jutrom spoznanja!"

Zaupanja polno je bilo njegovo srce; telo pa je bilo staro in slabo in se je krivilo pod težo krivice in bridkosti. Ko je stal Jernej poslednjikrat pred sodnikom, je bil globoko upognjen v tilniku in v pasu, roke so se mu tresle in kolena so se mu šibila; cule prej ni čutil, nenadoma se mu je zazdela težka in nerodna. Zakaj devet dni je bilo, da je romal Jernej od praga do praga, od sodnika do sodnika, od krivice do krivice; kakor so ga gonili in brez milosti zaklepali med potepuhe in rokovnjače.

Pred neprijaznim sodnikom je stal, pred hudookim, čemernim starcem.

"Zdaj hodite zbogom in se ne prikažite več!" je rekel sodnik.

Jernej pa je stal pred njim in se je čudil in se ni prestopil.

"Kaj je to konec te žalostne poti, kaj tako ste razsodili navsezadnje?" je vprašal in glas se mu je tresel kakor grešniku pred Bogom. "Čemu torej, o gospod - čemu vse to trpljenje, kaj ste počeli z menoj?"

"Sram bi te lahko bilo, da se na stara leta potepaš po svetu ter nadleguješ ljudi in gosposko. Spravi se v rodni kraj, moli in misli na smrt!"

Jernej je strmel; približal se je neprijaznemu sodniku s plahim korakom, govoril je tiho in ponižno.

"Nisem, mislim, slišal dobro, pač nisem natanko razumel; zakaj star sem, sluh odpoveduje, spomin je slab. - Kaj ste res tako razsodili navsezadnje: pojdi in ne prikaži se več? Tako razsodili mojo pravdo v imenu Boga in cesarja? Kaj ste me zato pahnili med tatove in razbojnike, da ste po dolgem učenju iztaknili tako modrost? Čakal sem v trpljenju in zaupanju, vi pa ste stali za durmi in ste se smejali mojemu zaupanju. - Saj nisem dobro slišal, saj nisem natanko razumel; tako niste ravnali, taka ni vaša sodba, sodniki!"

"Le pojdi, le brž se okreni, ne prerekaj se s pravico!" je ukazal sodnik. "In hvali Boga, da umrješ na krščanski postelji namesto med norci, kamor sodiš!"

Ubog in slab je bil Jernej, ko je slišal te besede.

"Tako ste se rogali meni, starcu; Bog vam odpusti!" je rekel in se je okrenil.

Samo devet dni se je prerekal Jernej s pravico in njenimi aposteljni, pa je bil za dve pedi bolj upognjen, ko je šel preko dvorišča, in glava se mu je tresla.

Stopil je na cesto, zunaj je bil svetel dan. Samo neprijazni tujci so prihajali naproti in nikogar ni bilo, da bi ga Jernej vprašal in se mu potožil. Vse veliko mesto je bilo polno krivičnih sodnikov; kdor ga je videl, se je ozrl nanj kakor na hudodelca, ni mu privoščil besede, ne prisodil pravice. In Jernej je začutil v strahu in bridkosti, da je sam z Bogom. V krčmo je sedel, da bi se odpočil. Tam pa je videl na steni prelepo podobo in vse ga je spreletelo, kakor radost in veliko upanje. Zakaj na podobi je bil cesar; poln pravičnosti in usmiljenja je bil njegov obraz.

"Čemu sem hodil tod, kod sem iskal pravice?" je obstrmel Jernej. "Mimo cerkve sem šel k maši, pa sem zašel med neverne razbojnike! Ravno cesto mi je pokazal Bog, pa sem lazil po stezah in kolovozih in sem se pritoževal v svoji nespameti! Namesto da bi šel k studencu, žejen in lačen kakor sem bil, sem šel pit k razbrozgani luži! Hvaljen Bog!"

Še preden se je odpočil, je vstal in je zadel culo in se je napotil do cesarja.

XV

Hude sanje je sanjal Jernej. Zakaj resnica ni in ne more biti, da v čistem studencu ne bilo čiste vode, da bi v jasnem soncu ne bilo jasne luči, da v pravici, tam, kjer je ustanovljena in potrjena, ne bilo pravice.

Dolga je bila pot, predolga za Jerneja, ki je bil star in truden. Napotil se je peš, romal je skozi tuje vasi, preko neznanih pokrajin. Pa so mu nekoč, ko je legel mrak na polje, odpovedale noge in sedel je na kanton ob cesti. Prišel je mimo mlad popotnik: bos je bil in prašen, pač lačen tudi, oči njegove pa so gledale veselo.

"Kam, oče, kam?"

"Do cesarja!"

"Oj, oče, dolga je pot do cesarskega mesta in stare so vaše noge; ne dospete pred tednom dni, če romate dan in noč!"

"Dospeti moram, preden umrjem!"

"Kaj bi, oče, pri cesarju?"

"Da razsodi po pravici, da okara in pouči krivične sodnike, ki so se rogali starcu!"

Popotnik je zmajal z glavo, žalosten je pogledal na Jerneja, ki je sedel na kantonu ves star in sključen.

"Ne boste nič opravili, oče; težko je priti do cesarja!"

"Zakaj težko?" se je začudil Jernej. "Pri cesarju je pravica - kje drugod, če ne pri njem? Kaj bom hodil k beračem kruha prosit? Šel sem v svoji slepoti, pa so se mi smejali in nič jim ne zamerim. K onemu pojdem, ki ga reže po pravici lačnim in ubogim!"

"Ne pridete do njega, oče!"

"Kaj je v izbo zaklenjen? Okoli in okoli obzidan, ograjen z ograjo do neba?"

"Čuvarji stoje tam, nikogar ne puste do njega!"

"Kako? Cesarjevi cesarji, gospodarjevi gospodarji? Kaj blebečeš v svoji mladi nespameti? Po pravico sem se napotil - kam bi se napotil nego k cesarju? Pravico deli in milost - kako bi delil skozi zaklenjene duri, skozi ograjo in zidove? Napotim se, zakaj Bog mi je dal zaupanje, da ne omagam pred koncem!"

Hudo je bilo popotniku, ko je slišal Jerneja.

"Dolga in težka je pot, oče! Čez visoke hribe drži, čez ravni brez mej in konca. Mesec dni hodim, veliko počivam, pa se ozrite na moje noge! Na kantonu že sedite - sto klafter od doma; še sto klafter, pa boste počivali v jarku, dolgo počivali, oče! Vzemite zadnji srebrnik, ki ga še imate, oče, pa stopite v železni voz. Kadar boste v cesarskem mestu in boste okusili veliko bridkosti, pa se spomnite name! Lažje izkopljete v kresni noči zlat zaklad nego pravico ob belem dnevu!"

Tako je rekel popotnik in je šel, Jernej pa je gledal za njim ves žalosten.

"Tako mlad je še in tako usmiljeno je njegovo srce, pa nosi že težko krivico na skrivljenem hrbtu! Kje mu je mati, kje sta mu oče in brat, popotniku? Kakor list ga je odneslo preko polja na cesto in nobeden se ne zmeni zanj in nobeden ga ne pogleda, kadar stopi nanj s težko nogo. Na svojo mater je mislil morda, ki koprni po njem, pa je rekel: Ni pravice na svetu, tudi pri cesarju je ni!"

Ko se je Jernej vzdignil s kantona, se je prestrašil in hudo se mu je storilo; zakaj noge so bile kakor od kamna, niso se hotele pogniti v kolena, niso mogle stopiti.

"Hodil sem dan hoda kakor iz hiše na polje!" se je spomnil Jernej. "Sto klafter zdaj, pa me sili k tlom!"

Zakaj ne samo cule, tudi krivico dolgih dni je nosil na rami in težka je bila kakor pol sveta.

Noč je bila, ko je stopil v krčmo pred vasjo. Nezaupno ga je pogledal krčmar, neprijazno ga je pozdravila krčmarica. Jernej, ves oprašen in bolan, je bil podoben beraču, ki je prišel ob pozni uri prosit pest sena, da bi umrl na njem.

"Nič me ne glejte, nič se me ne bojte!" je rekel in je položil na mizo srebrn denar. "Popotnik sem, ki gre po pravico h gospodarju, ker je ni našel pri hlapcih!"

"Kam drži pot?" je vprašal krčmar.

"V cesarsko mesto, v cesarski Dunaj, naravnost do cesarja!" je razložil Jernej. "Ljudje mi niso dali pravice, sodniki mi je niso prisodili, cesar jo bo dodelil v obilni meri!"

Krčmar in krčmarica sta se spogledala, sta se nasmehnila. Jernej je sezuval škornje z razbolelih nog, in ko je sedel tam sivolas, sključen, in ko so se mu tresli nerodni koščeni prsti, je bil kakor stoleten starec, sklonjen preko groba.

"Kruha mi prinesite pa kozarec vina; kar tukaj bom malo na klopi počival; jutri pa naprezite rano, če imate koleselj, da se popeljem do železnega voza. Zakaj star sem že in ves truden, res bi morda ne dospel do cesarskega mesta, ne dospel čez tiste visoke hribe in čez ravni brez konca."

Hitro je povečerjal in je legel in je takoj zaspal, kakor da bi telo omahnilo v smrt ter ugasnile nenadoma vse misli.

Takrat so se začele hude sanje Jernejeve. Tako je bilo: Ko se je zjutraj vzdramil, je krčmar napregel in peljala sta se z Jernejem v neznano mesto. Tam je čakal Jernej v veliki, odljudni krčmi, nato je pozvonilo in so ga poklicali in je stopil v železni voz. Črno je bilo v vozu in neprijetno, kakor po trohnobi je dišalo. Tam je sedelo na klopeh mnogo tujih ljudi, glasno so se razgovarjali in niso pozdravili Jerneja; pogledali so ga izpod obrvi, kakor da je bil stopil nepoklican v tujo izbo. Jernej je sedel na rob klopi, culo je položil na kolena; voz se je stresel, zabobnelo je in zaškripalo, Jernej pa se je odkril in se je pokrižal.

"Blagoslovi, Bog, to poslednjo pot; v tvoje roke polagam svojo pravico!"

"Kam ste namenjeni?" ga je vprašal sosed.

"Na Dunaj."

Vzdignili so glave, začudeni so gledali Jerneja, njegovo ponošeno, zaprašeno obleko, culo na kolenih in škornje na rami.

"Počemu na Dunaj?"

"Do cesarja."

Tedaj niso več gledali začudeni, temveč zasmejali so se naglas. "Razloži, sosed, razloži svojo zgodbo!"

In ko je pripovedoval zgodbo svoje pravice in svoje težke poti, so se smejali tako veselo, kakor da bi poslušali pisano našemljenega komedijanta na semnju.

"Saj ne plešem pred vami, saj vam ne pojem pustih kvant!" je rekel Jernej in je bil osupel ob njih prešernosti. Zasmejali so se še glasneje.

"Zdaj pa še razloži, sosed, kako boš pri cesarju, kaj boš povedal in kako boš napravil; še to nam razloži, da bo vožnja bolj vesela!"

"Kakšni ljudje ste, kje rojeni, odkod doma, da se smejete pravici kakor pijani dekli? Kateri je vaš Bog, da brijete norca iz njegovih postav?"

Popotniki pa so bili zmerom bolj veseli in so strmeli v Jerneja kakor v semanje čudo. Njegov sosed je posegel v suknjo in mu je ponudil steklenico.

"Na žganja, sosed, da boš lažje govoril, zakaj nadvse prijetne so tvoje zgodbe!"

Jernej ni pokusil žganja in je molčal.

"Kaj se je zgodilo ljudem na zemlji?" je premišljeval. "Ali so hlapci krivice in njeni pajdaši, da zasmehujejo pravico in jo žalijo v obraz? Ali pa so trpeli toliko krivico, da je prišlo obupanje v njih srca in ne verujejo več ne v Boga ne v postave njegove? Smejo se, kakor da bi iskal deveto deželo in ne pravice, od Boga poslane in od cesarja potrjene!"

Odhajali so popotniki in so prihajali drugi, ki so govorili čisto tuj jezik; in ko je pogledal skozi okno in je bila zunaj svetla noč in je mesec sijal, je videl čisto tujo pokrajino. Zazdelo se mu je, da nima več tal pod nogami, da tudi opore ni vse naokoli; in v njegovo srce je segel čuden strah.

Vprašal je soseda, napol gosposko oblečenega človeka, ki je dremal v kotu:

"Koliko je še do mesta, sosed, do cesarskega mesta?"

Človek je odprl zaspane oči, pogledal je Jerneja, zmajal je z glavo in se je stisnil v kot.

"Ne razume!" je pomislil Jernej. "In če bi razumel besedo, bi ne razumel misli ne pravice, zakaj drugi ljudje so na svetu, drugo postavo imajo in drugega Boga. - Ti, ki si moj Bog od mladega in ki sem ti zmerom zaupal, ti se usmili mene, popotnika, tvoje pravice žejnega!"

Strah ga je bilo samega in je sklenil roke na kolenih in je molil, da bi potolažil splašeno zaupanje.Tako se je vozil ves večer in vso noč. Truden je bil, da ni mogel ganiti ne rok ne nog, da je komaj razločil še dlan pred očmi in da ni slišal več ropotanja koles. In vse je bilo kakor hude sanje.

XVI

Neskončno mesto, do nebes bučeče, v vseh nerazumljivih jezikih govoreče - sam strašni Babilon! Kam bi se skril človek, kam bi pobegnil?

Jernej je taval po široki cesti: gradovi na obeh straneh, vozovi vse navzkriž, gneča tujih, mrkogledih ljudi je hitela ter se prerivala kraj ceste, kakor da bi se bilo srečalo in zagozdilo dvoje večnih procesij. Koga bi vprašal, kako bi vprašal? S klobukom v roki je taval med njimi in sam je čutil, da je zablodil mednje, kakor da je bil zablodil golorok in bosonog ob peti maši pred veliki oltar.

Kje bi se ustavil, kako bi počival? Pred očmi se mu je zibalo, kakor da bi bil močnega vina pijan; ljudje so se mu zdeli hudo visoki, hodili so mimo s čudno dolgimi koraki, tako kakor švigne senca v kolobarju, in pustno so bili našemljeni. Tudi stopal je Jernej kakor pijan; noge so se mu šibile in so se mu opletale; život mu je klonil globoko k tlom in bal se je Jernej, da se ne zgrudi nenadoma na obraz.

Ceste ni bilo nikoli konca, nikoli procesije. Molil je in je prosil usmiljenja, toda tako se mu je zdelo, da je Bog čudno daleč, da ne slišijo nebesa molitve iz Babilona.

Dolgo je hodil, dalj ni mogel. Naslonil se je ob zid, klonil je z glavo in koleni. Ljudje so se zadevali obenj, gledali so nanj; droben gospod z zlatimi naočniki se je ustavil pred njim, vprašal ga je v tujem jeziku in je šel, ker Jernej ni odgovoril. Pa je stopil nenadoma predenj velik človek v čudno pisani obleki, prijel ga je pod pazduho in ga je vodil.

"Kam? Kam zdaj?" je jecljal Jernej in je šel radovoljno z njim.

"K cesarju me vodite, naravnost k njemu, da bo hitro opravljeno; zakaj truden sem!"

Nič ni odgovoril vodnik, samo z rameni je skomizgnil; za njima pa je šlo mnogo ljudi, gledali so Jerneja in njegovo culo.

Pa sta prišla, Jernej in njegov vodnik, do velike hiše, stopila sta v veliko izbo. Tam so ga izpraševali, on pa jih ni razumel; in tudi oni ga niso razumeli in mu niso odgovarjali.

"Kaj bi se prerekali, kaj bi si pripovedovali in pravili?" je rekel Jernej. "Ne poznamo se in se ne razumemo, nikoli se nismo videli in se tudi nikoli več ne bomo. Bog vas blagoslovi, meni pa nakloni svojo pravico! Dajte, da si malo odpočijem pri vas od te dolge poti, zakaj hudo sem truden in komaj še me nosijo te bolne noge; nato pa pojdem dalje, ker Bog noče, da ne pridem do konca po tem velikem trpljenju!"

Sedel je na klop, culo in škornje pa je položil na tla. Gledali so ga in so se mu smehljali in ga niso več ogovarjali. Komaj pa si je malo odpočil in preden še se je vdal spancu, ki mu je legal težko na oči, so prišli, vzeli so mu culo in škornje in palico, tudi kamižolo so pretipali in preobrnili in so vzeli nož in denar: nato so ga vodili iz hiše in so ga posadili v čuden voz, ki je bil zaprt na vseh straneh, kakor ječa na kolesih.

"Kaj počenjate z menoj? Kam drži pot?" je vprašal tistega, ki ga je spremljal. Spremljevalec pa ni nič odgovoril in se tudi ozrl ni.

Strah je bilo Jerneja in prosil je v svojem srcu:

"Nehaj, o Bog, star sem in truden, polne žuljev in oteklin so že moje noge, ne zmorejo več te poti! Sam si odmeril mero trpljenja in bridkosti; meril si jo z mojo močjo in se nisi zmotil; samo še eno klaftro si mi odmeril, nič več, in ne boš dopustil, da omagam, preden izpolnim tvojo zapoved! Daj, da zaslišim kmalu tvojo besedo, daj, da si kmalu odpočijem! Roke se mi tresejo, sluh mi odpoveduje, tudi vidim že slabo od same bridkosti! Potolaži kmalu svojega hlapca Jerneja, da pride z veselim srcem pred tvoje obličje! Tistim, ki blodijo v temi in pljujejo na tvojo pravico, pa dodeli milost in spoznanje!"

Pripeljali so ga do druge hiše, vodili so ga v drugo izbo. Tja pa je prišel človek, ki je govoril Jernejevo govorico. Suhoten, dolg človek je bil, imel je tenko črno brado in naočnike; podoben je bil jezičnemu dohtarju.

"Kaj pa ti?" je pozdravil Jerneja neprijazno. "Odkod si in kaj počneš na Dunaju? Razloži po vrsti pa ne kvasi praznih besed!"

Jernej je bil ves vesel in potolažen.

"Pozdravljeni, gospod! Pozdravljene tudi vaše besede, kakor so bile neprijazne! Kdo bi ponujal roko človeku, ki ga nikoli ni videl in ki je morda kontrabantar in razbojnik? - Jaz pa sem Jernej z Betajnove in sem prišel, da poiščem pravice tam, kjer jo režejo lačnim!"

Visoko je privzdignil obrvi jezični dohtar in je poslušal ves začuden. Jernej pa je pripovedoval svojo žalostno zgodbo od začetka do konca.

"Tako, glejte, so me opeharili, tako so mi skrivali pravico, ko sem žejen koprnel za njo! Jaz pa sem vedel, da je ne morejo skriti, da je nespametno njih početje, če mislijo upihniti sonce. In sem jih vse ukanil in sem poslušal božji glas in sem se napotil na težko pot, na dolgo pot do cesarja. Pri njem je začetek pravice, k njemu me vodite!"

Še enkrat ga je pogledal jezični dohtar, čudno se je nasmehnil in se je okrenil, da bi šel.

"Kam, gospod?" je vzkliknil Jernej in spreletela ga je groza.

"Niste me še poslušali do konca, niste še uslišali moje prošnje! Kdo bo stal ob moji strani v tem strašnem Babilonu? Roko mi dajte, če ste krščanski človek, če je božja beseda v vašem srcu, tja me vodite, kjer je pravica!"

Tako se je tresel Jernejev glas, kakor da bi bile solze v njem.

"Te bomo že tja spravili, kjer je pravica in pamet!" je rekel jezični dohtar in je šel.

In komaj je to storil in so se zaprle duri za njim, so prišli drugi in so prijeli Jerneja in so ga odvedli. Zarožljali so ključi, nizke duri so se odprle in Jernej je stopil v izbo, kakršne še ni videl.

Čisto prazna je bila, stene so bile gole in sive. Ob zidu so stale nizke široke klopi, z umazanami plahtami pogrnjene; mize ni bilo. Komaj se je Jernej ozrl in začudil, so se zapahnile duri.

Troje ljudi je bilo v izbi, troje umazanih, razcapanih; njih obrazi so bili odljudni in surovi, pogled je bil hudoben. Takih ljudi še ni videl Jernej.

"Kaj nikoli niso videli Boga? Kaj nikoli niso bili žejni pravice?" je pomislil strahoma. "Ali je le skorja tako nečedna in blatna, ali je načeta že tudi sredica?"

In nato ga je spreletelo po vsem telesu, velika bolest, velik strah.

"Pravice sem jih prosil, pa so me pahnili med tatove in hudodelce!"

Eden izmed njih se je vzdignil na postelji, pogledal je mrko in je zaklical nerazumljivo besedo. Jernej je vztrepetal, šel je do klopi, ki je bila v zadnjem kotu, in se ni ozrl nikamor.

Njegove misli so bile bolne, da niso mogle do upanja, njegovo srce je bilo žalostno, da ni moglo do molitve.

In Jernej se je globoko sklonil, skril je obraz v dlani in se je razjokal.

Tako je bil Jernej tri dni in tri noči v tisti strašni izbi, med hudodelci in rokovnjači.

XVII

Ko se je dramilo četrto jutro, so odklenili duri, dali so Jerneju culo, škornje in palico, in nož in denar, in so ga odvedli in niso rekli besede.

"Kam, ljudje božji?" je vprašal Jernej in je prosil. Pa niso ne pogledali ne odgovorili besede. Naložili so ga na voz, pa so ga vozili vse križem po širokih cestah, skozi šum in vihar strašnega Babilona.

"Kam, ljudje božji?" je vprašal Jernej in je prosil, ko so ga pahnili v železni voz med potepuhe in tatove. Pa se nobeden ni ozrl, nobeden ni odgovoril. Tisti, ki jih je spremljal, je slonel v kotu in je gledal hudo, tovariši potepuhi so se smejali, ko je zažvižgalo zunaj in so zabobnela težka kolesa. S plahim pogledom se je oziral Jernej, in kakor se je oziral, so mu nenadoma pogledale v obraz žalostne, od solz vse zardele oči.

"Krivico je okusil, po nekrivem so ga obremenili!" je prešinilo Jerneja. "Mlad je njegov obraz in poln bridkosti, nič zlega ni v njegovem srcu!"

"Kam, tovariš?" je vprašal Jernej; oni pa je gledal in ni odgovoril; žalostna misel je šla iz oči v oči.

Tako so potovali. Minil je dan in minila je noč; iz kraja v kraj, iz voza v voz, odhajali so tovariši, prihajali so drugi.

"Kam?" je izpraševal Jernej v globoki grozi in nobeden mu ni odgovoril.

Ko je stopil poslednjikrat iz železnega voza, se je ozrl in je ves obstrmel. Videl je tisti kraj nekoč, kakor v daljnih sanjah ga je videl. Pa je vztrepetal in je vprašal čemernega človeka, ki je stal ob njegovi strani:

"O človek krščanski, o sosed - če moreš govoriti, povej mi, kakšen kraj je to?"

"To je tvoja domačija! Še dve uri je do Resja; pot je dolga in pusta, če imaš denarja, plačaj voz!"

"Zakaj v Resje?" je vzkliknil Jernej. "Tam ni moja domačija, ne brata nimam tam in ne sestre! Kdo me je klical v Resje, kdo me je vodil tja?"

Čemerni človek je počasi privzdignil rameni, nabasal si je pipo in je palil.

"Torej pa na pot in nič sitnosti ne delaj! Do Resja te spremim, tam pa Bog s teboj!"

Jernej ni več govoril. Kakor je bil truden in bolan, je stopal z dolgimi koraki; lep je bil kraj, njive so zorele, visoka je bila trava na senožetih, Jernej pa se ni ozrl. V tla je gledal, sive obrvi so mu zakrivale oči.

Pot se je vila ob položni rebri, v lepi dolini se je zasvetila bela vas. Prišla sta do županove hiše, župan pa se je prestrašil, ko je ugledal Jerneja.

"Nikoli te nismo videli, nobeden se te ne spominja, pa prideš na stara leta in nam naložiš to breme!"

"Ne bom prosil vbogajme, nikomur ne bom delal nadlege!" je rekel Jernej. "Pest sena mi dajte, da si odpočijem, ker sem truden!"

Šel je na hlev in je legel v seno. Ležal je, dolgo ni zaspal, pogovarjal se je z Bogom. Ni se več pogovarjal z njim kakor hlapec z gospodarjem, temveč kakor terjavec z dolžnikom.

"Kar si rekel, to zdaj izpolni! Pravico si dal ljudem, pa so jo skrili; ni je pri biričih, ne pri sodnikih, ne pri cesarju; biriči so me pehali med hudodelce, sodniki so me zasmehovali, za cesarja so me ogoljufali! Pri tebi je pravica, ti si jo poslal, ti potrdil, ti skrbi zanjo, da se izpolni tvoja zapoved! K tebi samemu se zatekam, jaz, hlapec Jernej, sam na svetu, ob belem dnevu okraden, pravice oropan! Tvoja postava je v mojem srcu in tvoja obljuba, tvojo besedo sem slišal - daj, da ne mine moje zaupanje! Zdaj iztegni svojo roko, vsemogočni Bog, pravični sodnik!"

Tako se je Jernej pogovarjal z Bogom, dolgo v noč je molil; in ko je zasvetilo jutro, je vstal in se je napotil brez slovesa. Hodil je dolgo, trikrat je počival; pred mrakom pa je dospel na Betajnovo.

"Kaj je to Jernej?" so izpraševali, ki so ga videli.

"Razcapan je in prašen, do pasu je upognjen, siv starec - kaj je to Jernej?" so se čudili in so gledali za njim.

Jernej pa se nikamor ni ozrl, nikogar ni pozdravil in nikogar ogovoril. Tudi tja se ni ozrl, kjer je stal beli njegov dom.

Šel je naravnost k župniku.

Prijazen gospod je bil župnik, debel in rdeč, in smehljal se je.

"O Jernej, o Jernej, kod si romal, da si tako star in slab?"

Jernej je stal pred durmi, vzravnal je upognjeni hrbet, izpod obrvi so se mu zasvetile oči.

"Nič ne bom sedel, nič ne bom počival, zakaj pozno je že in truden sem! - Po svetu sem romal, od biriča do sodnika, od sodnika do cesarja. Pravice ni pod nebom, zakopali so jo sto klafter pod zemljo, težko skalo so zavalili nanjo. Jaz pa je ne iščem več na zemlji, biriči in sodniki so zatajili Boga, izdali njegovo besedo in zapoved. Pri Bogu iščem pravice, pri njem samem, ki je sodnik nad vsemi sodniki! Odprite pismo, ki ste njegov služabnik, razložite njegovo besedo, razsodite mojo pravdo po njegovi pravici!"

Župnik je stopil k Jerneju, prijel ga je za roko, zakaj usmiljen je bil.

"Ne tako, Jernej! Veliko hudega so ti storili, nekrščansko so ravnali s teboj - ampak odpusti jim, kakor je Bog odpustil tistim, ki so ga preganjali!"

Jernej je izpustil župnikovo roko, gledal mu je srepo v obraz, z bolno svetlimi očmi, in je govoril s trdim glasom kakor nikoli poprej.

"Ne govorim o usmiljenju, o odpuščanju nič - o pravici govorim! Razsodite po božji besedi, po naukih njegovih in zapovedih! Služabnik božji ste, iz vaših ust bo govoril, z vašim jezikom! Ali je Bog na moji strani, ali je na strani biričev in krivičnih sodnikov - to razsodite! Truden sem, rad bi že stopil v svojo hišo, rad bi legel na svojo posteljo!"

"Hude in krive so tvoje misli, Jernej!"

"Razsodite!"

"Ukloni se, Jernej, tudi krivici se ukloni; Bog bo sodil!"

"Neskončno je pravičen - kje je njegova pravičnost? Ali je dom moj po njegovi pravici, ali čigav je? To naj razsodi, to mi povejte, ki ste njegov apostelj!"

Trd in osoren je bil Jernejev pogled, kakor od kamna njegov obraz; vsa bridkost je izginila iz srca in vse zaupanje.

"Ali je pravica pri Bogu, ali je ni?"

"Bogokletne so tvoje besede, Jernej!" se je zgrozil župnik in je stopil za korak nazaj, zakaj strah ga je bilo. "Če stopiš pred Boga, ne terjaj stoje, temveč poklekni in prosi in jokaj!"

"Ne bom prosil in ne bom jokal, moja pravica je božja pravica; kar je sam ustanovil, ne bo razdiral, kar je govoril, ne bo tajil! Dolžnik je moj; ne klečim - stojim pred njim in terjam!"

Še je bilo krvi v Jernejevem obrazu: prikazala se je nenadoma na čelu, na licih; in ustnice so se mu tresle.

"Razsodite! Tisto besedo recite, ki sem čakal nanjo toliko grenkih dni: ali je pravica, ali je ni - ali je Bog, ali ni Boga!"

Ob takih besedah je župnik vztrepetal, iztegnil je trepetajočo roko in je stopil nazaj do zida.

"Stran, nevernik!"

Še je čakal Jernej; gledal je s svetlo strmečimi očmi.

"Stran, bogokletnik!" je vzkliknil župnik.

Počasi se je okrenil Jernej in je šel; s trdimi koraki je šel, nič več upognjen, nič več bolan, v srcu nič bridkosti in upanja nič več.

XVIII

Mračilo se je, s polja so se vračali kmetje in posli. Takrat se je prikazal petelin na Sitarjevi strehi, rdeč in tenak je švignil visoko proti nebu. Nato se je prikazal petelin na skednju, na hlevu, na šupi, na obeh kozolcih; velik je bil plamen, segal je silen od zemlje do nebes. Goreče treske so padale v kolobarju na zoreče polje, kakor da bi jih metala človeška roka. Tako je prižgal Jernej svojo strašno baklo. Ljudje so stali in so trepetali - kdo bi gasil ta ogenj sodomski, ki ga je gnal veter kakor goreč oblak preko doline, nosil ga proti brezzvezdnemu nebu kakor velikansko ptico z ognjenimi perutmi? Odkriti so stali tam, vsi bledi, v greh strmeči, trepetajoči, in splašena srca so stokala jecljajoče molitve.

Pa se je prikazal med njimi dolgi Jernej, z opečenimi rokami in osmojenimi lasmi. In se je zasmejal veselo.

"Po pipo sem šel, ljubi moji! Nisem hotel, da bi zgorela tudi moja pipa, ki sem jo pozabil doma, ko sem šel na pot. Kaj ne gori prijazno moj dom, kaj ni lep moj ogenj? Kdor ima pipo, naj si jo prižge; dovolj je kuriva!"

Vtaknil je pipo v usta, roke je uprl v boke in je gledal v ogenj.

"Jernej je zapalil!"

In komaj so vzkliknili, se mu je stemnilo pred očmi, opotekel se je in se je zgrudil na tla.

"Bijte!"

Z gorečimi treskami so bili po njem, z okovanimi petami so stopali nanj, vsi opaljeni in osmojeni.

"V ogenj z njim!"

Prijeli so ga, nesli so ga, krvavega, ožganega, kakor je bil, zamahnili so trikrat z njim in visoko so prasnile iskre iz plamena; ko so stopili Jernejevi pogrebci iz ognja, so bili črni v roke in v obraz. -

*

Tako se je zgodilo na Betajnovi, Bog se usmili Jerneja in njegovih sodnikov in vseh grešnih ljudi!






1984
Prvi del
I

Bil je jasen, mrzel aprilski dan in ure so bile trinajst. Winston Smith je imel brado zakopano v prsi, da bi ušel strupenemu vetru, ko je stopil skozi steklena vrata bloka Zmaga, vendar ne dovolj hitro, da ne bi vrtinec peščenega prahu vstopil skupaj z njim.

Veža je smrdela po kuhanem zelju in starih, cunjastih predpražnikih. Na eni strani je bil na steno pribit barven, za notranjo opremo prevelik plakat. Prikazoval je preprosto ogromen, več kot meter velik obraz: obraz moškega pri petinštiridesetih, s košatimi črnimi brki in z ostro začrtanimi, čednimi potezami. Winston se je napotil proti stopnicam. Ni bilo vredno preskusiti dvigala. Še v najboljših časih je redko delovalo, zdaj pa so električni tok v dnevnih urah odklapljali. To je sodilo k ekonomski kampanji v pripravah za Teden sovraštva. Stanovanje je bilo v sedmem nadstropju in Winston, ki je imel devetintrideset let in krčni tvor nad desnim gležnjem, je stopal počasi in spotoma večkrat počival. V vsakem nadstropju je nasproti jaška za dvigalo strmel s stene plakat z velikanskim obrazom. Bila je to ena tistih podob, ki so izdelane tako, da ti oči sledijo, medtem ko se premikaš. "Veliki Brat te opazuje" , se je glasil napis pod njim.

V stanovanju je sočen glas bral seznam številk, ki so bile v nekakšni zvezi s proizvodnjo surovega železa. Glas je prihajal s pravokotne kovinske plošče, podobne potemnelemu ogledalu, ki je bila del površja desne stene. Winston je zasukal gumb in glas se je malo znižal, vendar so bile besede še vedno razumljive. Napravo (imenovala se je telekran) je bilo moč utišati, vendar je nisi mogel popolnoma izključiti. Odšel je proti oknu: drobna, krhka postava, katere mršavost je še poudarjal modri kombinezon, ki je bil uniforma Partije. Njegovi lasje so bili zelo svetli, obraz po naravi rdeč, koža pa raskava od grobega mila, topih britvic in mrzle zime, ki je ravnokar minila.

Svet zunaj je bil videti mrzel še skozi zaprto okno. Spodaj na ulici so vrtinci vetra sukali prah in kose papirja in čeprav je sijalo sonce in je bilo nebo živo modro, se je zdelo, da ni barve nikjer drugje kot na plakatih, ki so bili prilepljeni vsepovsod. Obraz s črnimi brki je visel z vsakega dominantnega mesta. Eden je visel na pročelju hiše takoj nasproti. "Veliki Brat te opazuje" , je govoril napis, medtem ko so temne oči zrle naravnost v Winstonove. Spodaj, v višini ceste, je neki drug plakat, strgan na enem vogalu, sunkovito plapolal v vetru, zapored odkrivajoč in zakrivajoč eno samo besedo Angsoc. Daleč zadaj je zdrsnil med strehe helikopter, za hip obvisel v zraku kakor kačji pastir in se v loku znova pognal dalje. To je bila Policijska patrola, ki je vohljala po oknih. Patrole seveda niso bile važne. Edinole Miselna policija je bila važna.

Za Winstonovim hrbtom je telekran še vedno čenčal o surovem železu in o tem, kako so prekoračili Deveto triletko. Telekran je sprejemal in oddajal obenem. Vsak šum, glasnejši od zelo tihega šepeta, ki ga je povzročil Winston, je telekran tudi sprejemal; še več, dokler se je mudil na vidnem polju, ki ga je obvladovala kovinska plošča, ga je bilo mogoče videti in slišati. Seveda ni bilo mogoče vedeti, ali te v danem trenutku opazujejo. O tem, kako pogosto in po kakšnem sistemu se policija vključuje v ta ali oni oddajnik, si lahko samo ugibal. Mogoče je bilo celo, da vsakogar ves čas opazujejo; bodi tako ali drugače, priključili so se lahko na tvoj oddajnik, kadarkoli so hoteli. Živeti si moral -- in si živel, iz navade, ki se je spremenila v nagon -- v domnevi, da prisluškujejo vsakemu šumu, ki ga narediš, in opazujejo -- razen v temi -- vsak tvoj gib.

Winston je obračal telekranu hrbet. Varneje je bilo tako, čeprav je bil, kot je dobro vedel, tudi hrbet lahko izdajalski. Kilometer stran se je dvigalo kvišku Ministrstvo resnice, njegovo delovno mesto, velikansko in belo nad sajasto pokrajino. To, je pomislil z nekakšnim nedoločnim odporom, to je London, glavno mesto Airstripa Ena, po gostoti prebivalstva tretje province v Oceaniji. Poskušal se je domisliti otroškega spomina, ki bi mu povedal, ali je bil London vedno prav takšen. So že od nekdaj stale te vrste trohnečih hiš iz devetnajstega stoletja, katerih stene so podprte z lesenimi bruni, okna zadelana z lepenko in strehe z valovito pločevino, varovalne mreže pa visijo na vse strani? Pa bombardirana področja, kjer se je prah od ometa vrtinčil v zraku in se je bohotil vrbovec po kupih gramoza; pa kraji, kjer so bombe razdejale večja področja, na katerih so zrasle umazane kolonije lesenih, kurnikom podobnih kolib? Zaman, ni se mogel spomniti: nič ni ostalo od njegovega otroštva, razen vrste živo osvetljenih podob, ki so se pojavljale brez ozadja in so bile večinoma nerazumljive.

Ministrstvo resnice -- Minires v Novoreku* -- se je osupljivo ločilo od kateregakoli predmeta. Bilo je velikanska piramidasta zgradba iz bleščeče belega betona, ki je v terasah kipela kvišku, tristo metrov visoko v zrak. S kraja, kjer je stal Winston, se je ravno še dalo prebrati tri partijske parole, ki so se v lepih črkah odražale z belega pročelja: "Vojna je mir" "Svoboda je suženjstvo" "Nevednost je moč"
* Novorek je bil uradni jezik Oceanije. Razlago strukture in etimologije glej v Dodatku.

Ministrstvo resnice je obsegalo, kot so govorili, tri tisoč prostorov nad zemljo in ustrezno število pod njo. Po Londonu so bila posejana samo še tri poslopja podobne oblike in velikosti. Tako popolnoma so obvladovala vso okoliško arhitekturo, da je bilo s strehe bloka Zmage moč videti vsa tri hkrati. To so bili sedeži štirih ministrstev, iz katerih je sestajal ves vladni aparat: Ministrstvo resnice, ki se je ukvarjalo z novicami, zabavo, prosveto in umetnostjo; Ministrstvo miru, ki se je ukvarjalo z vojno; Ministrstvo ljubezni, ki je vzdrževalo red in postavo; in Ministrstvo obilja, ki je bilo odgovorno za gospodarske zadeve. Njihova imena v novoreku: Minires, Minimir, Miniljub in Miniob.

Ministrstvo ljubezni je bilo zares grozljivo. Oken na njem sploh ni bilo. Winston ni bil še nikoli v Ministrstvu ljubezni, pa tudi v njegovi soseščini v premeru pol kilometra okrog njega ne. Tja si lahko prišel samo po uradnih opravkih, pa še takrat je bilo treba prodreti skozi blodnjak ovir iz bodeče žice, jeklenih vrat in skritih strojničnih gnezd. Celo po ulicah, ki so vodile k zunanjim pregradam, so se klatili črno uniformirani stražniki z obrazi goril, oboroženi s pendreki.

Winston se je sunkoma obrnil. Na obraz si je nadel izraz spokojnega optimizma, ki ga je bilo priporočljivo nositi, kadar si bil obrnjen proti telekranu. Odšel je čez sobo v majhno kuhinjo. Ko je tako ob tej uri odšel iz Ministrstva, je žrtvoval svoje kosilo v kantini in zavedal se je, da v kuhinji ni nikakršne hrane, razen kosa črnega kruha, ki pa ga je bilo treba prihraniti za jutrišnji zajtrk. S police je vzel steklenico brezbarvne tekočine s preprosto belo etiketo, označeno z Gin Zmaga. Imela je priskuten, oljnat vonj, podobno kot kitajsko riževo žganje. Winston si je je nalil skoraj za čajno skodelico, se pripravil na udarec in jo zvrnil kot zdravilo.

Njegov obraz je v trenutku škrlatno pordel in solze so mu pritekle iz oči. Stvar je bila podobna solitrni kislini, še več, ko si jo pogoltnil, si imel občutek, da so te z gumijevko udarili po temenu. Vendar pa se je ogenj v njegovem trebuhu naslednji hip polegel in svet je bil videti prijaznejši. Vzel si je cigareto iz pomečkanega zavojčka z napisom Cigarete Zmaga in jo neprevidno podržal pokonci, tako da se je tobak posul po tleh. Pri naslednji je imel več uspeha. Vrnil se je v dnevno sobo in sedel za malo mizo, ki je stala levo od telekrana. Iz predala je vzel peresnik, stekleničko črnila in debel, prazen zvezek kvadratnega formata, z rdečim hrbtom in trdimi platnicami.

Iz neznanega razloga je bil telekran v dnevni sobi na neobičajnem mestu. Namesto da bi bil, kot ponavadi, na zadnji steni, od koder bi bil obvladoval vso sobo, je bil na daljši steni nasproti okna. Poleg njega je bila plitva niša, kjer je zdaj sedel Winston, in ki je bila, ko so stanovanje gradili, verjetno namenjena za knjižne police. Če je Winston sedel v niši in se močno naslanjal nazaj, je lahko ostal vsaj vizualno izven območja telekrana. Seveda ga je bilo moč slišati, a vse dokler je vztrajal v svojem sedanjem položaju, ga ni bilo moč videti. Deloma ga je ravno nenavadni tloris sobe napeljal na to, kar se je zdaj pripravljal storiti.

Toda k temu ga je bil napeljal tudi zvezek, ki ga je pravkar vzel iz predala. Bil je to posebno lep zvezek. Njegov gladki papir smetanove barve, malo porumenel od starosti, je bil tiste vrste, ki ga že najmanj štirideset let niso izdelovali. Vendar je lahko domneval, da je zvezek še veliko starejši. Videl ga je bil ležati v izložbi umazane majhne starinarne v neki zloglasni mestni četrti (katera četrt je to pravzaprav bila, se zdaj ni spominjal) in takoj ga je prevzela nepremagljiva želja, da bi ga imel. Člani Partije običajno niso hodili v navadne trgovine (ki se ukvarjajo s svobodnim trgom, kot so to imenovali), toda tega pravila se niso strogo držali, saj so bili tam ljudem na voljo razni predmeti, kot vezalke in britvice, ki jih po drugi poti ni bilo mogoče dobiti. Na hitro je poblisnil po ulici gor in dol, smuknil noter in za dva dolarja in pol kupil zvezek. Tisti čas se še ni zavedal, da si ga želi za neki poseben namen. Z občutkom krivde ga je v aktovki odnesel domov. Že to, da ga je imel, čeprav ni bilo v njem nič napisano, ga je kompromitiralo.

Ravnokar se je pripravljal na to, da bi začel dnevnik. To ni bilo protizakonito (nič ni bilo protizakonito, saj ni bilo nobenih zakonov več), toda če bi ga zasačili, bi bil gotovo kaznovan s smrtjo ali vsaj s petindvajsetimi leti taborišča za prisilno delo. Winston je pritrdil pero na držalo in posesal usedlino z njega. Pero je bilo zastarela priprava, ki so jo celo za podpise le redkokdaj rabili, a on si ga je priskrbel, preprosto zato, ker je čutil, da lepi rumenkasti papir zasluži, da nanj pišeš s pravim peresom, ne pa čečkaš s tintnim svinčnikom. Pravzaprav ni bil vajen pisanja na roko. Razen čisto kratkih opomb je bilo v navadi vse narekovati v narekovalnik, kar pa je bilo v tem primeru seveda nemogoče. Pomočil je pero v črnilo in nato za hip omahoval. Srh ga je spreletel. Zaznamovati papir je bilo dejanje, ki je pomenilo odločitev. Z drobnimi, okornimi črkami je zapisal:

    4. april 1984 

Naslonil se je nazaj. Občutek popolne nemoči ga je zajel. Nobene gotovosti ni bilo, da je to res leto 1984. Moralo je biti približno tako, kajti bil je popolnoma prepričan, da mu je devetintrideset let, in zdelo se mu je, da je bil rojen leta 1944 ali 1945. A dandanes ni bilo mogoče natančno določiti nobenega datuma v okviru enega ali dveh let.

Za koga, mu je nenadoma prišlo na misel, pa piše ta dnevnik? Za prihodnost, za nerojene? Njegove misli so za trenutek obstale pri dvomljivem datumu na papirju, potem pa zadele ob besedo iz Novoreka -- dvomišljenje. Prvikrat je doumel pomembnost svojega podviga. Kako je mogoče komunicirati s prihodnostjo? Že zaradi njene narave je to nemogoče. Prihodnost bo ali podobna sedanjosti, in v tem primeru ga ne bo poslušala, ali pa bo drugačna od nje in bo torej njegova poslanica brez pomena.

Nekaj časa je sedel, neumno strmeč v papir. Telekran je zdaj prešel na rezko vojaško glasbo. Čudno je bilo, da mu je ne samo zmanjkalo moči, da bi se izrazil, temveč je celo pozabil, kar je sprva sploh nameraval povedati. Že več tednov se je pripravljal na ta trenutek in nikdar mu ni prišlo na misel, da bo za to potreboval še kaj drugega kot pogum. Pisanje samo bo lahko. Vse, kar je moral storiti, je bilo prenesti na papir nenehni, neutrudni monolog, ki se je že dobesedno leta in leta odvijal v njegovi glavi. Ta trenutek pa je celo monolog usahnil. Še več, krčni tvor ga je začel neznosno srbeti. Ni se ga upal popraskati, kajti kadar je to storil, se mu je vedno vnel. Sekunde so tiktakale mimo. Zavedal se ni ničesar razen praznine papirja pred seboj, srbenja nad gležnjem, bučanja glasbe in rahle okajenosti, ki jo je povzročil gin.

Nenadoma pa je začel panično pisati, zavedajoč se le na pol, kaj piše. Z majhno, a otroško pisavo je čečkal gor in dol po papirju, izpuščajoč najprej velike začetnice, nato pa tudi ločila:

    4. april 1984. Včeraj v kinu. Sami vojni filmi. En zelo dober o ladji, polni beguncev, bombardiranih nekje v Sredozemlju. Publiko zelo zabavali prizori z velikim ogromnim debelim moškim ki je poskušal splavati proč s helikopterjem za sabo. Najprej si ga videl, kako se prekopicuje v vodi kot delfin, nato si ga videl na muhi puške na helikopterju, nato pa je bil poln lukenj in voda okrog njega se je pordečila in potopil se je tako hitro kot bi skozi luknje vanj vdrla voda. publika je rjovela od smeha ko se je potopil, potem si videl rešilni čoln poln otrok in helikopter, ki visi nad njimi. neka ženska srednjih let mogoče židinja je sedela na kljunu z majhnim fantkom približno tri leta starim v naročju. fantek je kričal od groze in skrival glavo med njene prsi kot bi se hotel zariti naravnost vanjo in ženska je ovijala roke okrog njega in ga tolažila čeprav je bila sama čisto zelena od strahu. ves čas ga je pokrivala kot je bilo le mogoče kot bi mislila da ga njene roke lahko zavarujejo pred kroglami. potem je helikopter vrgel nanje 20 kilsko bombo strahoten blisk in čoln se je spremenil v trske. potem je bil čudovit prizor z otroško roko ki leti gor gor gor naravnost v zrak helikopter s kamero na kljunu ji je moral slediti gor in bilo je veliko ploskanja s partijskih sedežev a neka ženska na sedežih za rajo je zagnala vik in krik in tulila da tega ne bi smeli kazat ne pred otroki ne to ni prav ne pred otroki to ni dokler je ni policija vrgla ven vrgla ven ne verjamem da se ji je kaj zgodilo nikogar nič ne briga kaj reče raja tipična reakcija raje oni nikdar -- 

Winston je nehal pisati, deloma zato, ker ga je zagrabil krč. Ni vedel, kaj ga je pripravilo do tega, da je izbruhal to poplavo nesmisla. Nenavadno pa je bilo to, da se mu je medtem v glavi izčistil popolnoma drugačen spomin in to do take mere, da se je skoraj čutil sposobnega, da ga zapiše. Zaradi tega drugega dogodka, je zdaj spoznal, se je danes nenadoma odločil oditi domov in začeti dnevnik.

Zgodilo se je tega jutra na Ministrstvu, če o neki tako nedoločeni stvari lahko rečeš, da se je zgodila.

Bilo je blizu enajste in na Oddelku za dokumentacijo, kjer je delal Winston, so vlačili stole iz predelkov in jih nameščali na sredo dvorane pred veliki telekran v pripravah na Dvominutno sovraštvo. Winston je ravno sedal na svoj prostor v eni od srednjih vrst, ko sta v sobo nepričakovano stopila dva človeka, moški in ženska, ki ju je na videz poznal, a ni nikdar govoril z njima. Tisto dekle je že večkrat srečal na hodnikih. Ni vedel, kako ji je ime, vedel pa je, da dela na Oddelku za književnost. Verjetno je opravljala kakšno mehanično delo na katerem od strojev za pisanje romanov, kajti večkrat jo je videl z oljnatimi rokami in izvijačem. Videti je bila drzna, bilo ji je približno sedemindvajset let, imela je goste temne lase, pegast obraz in njeni gibi so bili hitri in športni. Ozek škrlaten pas, emblem Mladinske protispolne zveze, je bil večkrat ovit okoli pasu njenega kombinezona, ravno dovolj tesno, da je poudarjal oblino njenih bokov. Winstonu je bila že na prvi pogled zoprna. Vedel je, zakaj. Bilo je zaradi vzdušja hokejskih igrišč, mrzlih kopeli, skupinskih izletov in splošne čistosti mišljenja, ki se je zdelo, da ga nosi s seboj. Črtil je skoraj vse ženske, posebno pa mlade in lepe. Vedno so bile ženske tiste, in predvsem mlade ženske, ki so bile najbolj pobožne privrženke Partije, raznašalke parol, amaterske vohunke in razkrivalke nepravovernosti. To dekle pa mu je še posebej zbujalo vtis, da je nevarnejše od večine. Nekoč, ko sta se srečala na hodniku, ga je postrani na hitro ošinila s pogledom, ki se je zdelo, da prodira naravnost v njegovo notranjost in ki ga je za hip napolnil s črno grozo. Na misel mu je prišlo celo to, da je mogoče agentka Miselne policije. To pa je bilo zares precej neverjetno. Vendar ga je spet in spet obšel občutek posebne nelagodnosti, ki je bil pomešan tako s strahom kot s sovražnostjo, kadarkoli je bila kje v njegovi bližini.

Drugi je bil moški z imenom O'Brien, član Ožje partije, ki je imel tako važen in oddaljen položaj, da si je Winston le nejasno predstavljal, kaj pomeni. Med ljudmi po stolih je za hip zavladal molk, ko so opazili, da se približuje črni kombinezon člana Ožje partije. O'Brien je bil velik, močan moški s krepkim vratom in z robatim, šegavim, brutalnim obrazom. Kljub grozljivi zunanjosti pa je bil v njegovem vedenju nekakšen čar. Imel je navado, da si je popravljal očala na nosu, kar te je zmeraj nenavadno razorožilo, in na neki nedoločljiv način učinkovalo nenavadno civilizirano. To je bil gib, ki je morda -- če je kdo še mislil v takih izrazih -- spominjal na plemiča iz osemnajstega stoletja, ko ponuja svojo dozo z njuhancem. Winston je videl O'Briena morda desetkrat v prav toliko letih. Čutil je, da ga globoko privlači, pa ne samo zato, ker ga je zapeljevalo nasprotje med O'Brienovim meščanskim vedenjem in zunanjostjo poklicnega boksarja. Mnogo bolj zaradi skritega prepričanja -- ali pa morda niti ne prepričanja, samo upanja -- da O'Brienova politična pravovernost ni popolna. Nekaj na njegovem obrazu je to neustavljivo nakazovalo. In spet, morda sploh ni bila nepravovernost tisto, kar je bilo zarisano na njegovem obrazu, ampak je bila to preprosto inteligenca. Kakorkoli že, zbujal je videz človeka, s katerim bi se dalo govoriti, če bi nekako prelisičil telekran in ga dobil na samem. Winston si ni nikdar niti najmanj prizadeval, da bi to storil. Ta trenutek je O'Brien pogledal na svojo ročno uro, videl, da je že skoraj enajst, in se očitno odločil ostati na Oddelku za dokumentacijo, dokler ne mine Dvominutno sovraštvo. Sedel je na stol v isti vrsti kot Winston, dva sedeža dalje. Majhna rdečelasa ženska, ki je delala v predelku poleg Winstonovega, je bila med njima. Temnolaso dekle je sedelo takoj zadaj.

Naslednji trenutek je planilo z velikega telekrana na koncu sobe ostudno, škripajoče cviljenje, kot bi prihajalo od velikanskega stroja, ki teče brez olja. Bil je to hrup, ob katerem so zaskominali zobje in se naježili lasje na tilniku. Sovraštvo se je pričelo.

Kot ponavadi se je na ekranu zasvetil obraz Emmanuela Goldsteina, sovražnika ljudstva. Med publiko je tu in tam završalo. Mala rdečelaska je zacvilila od mešanice strahu in gnusa. Goldstein je bil odpadnik in dezerter, ki je bil nekoč, dolgo je tega (kako dolgo, se ni nihče točno spominjal), ena od vodilnih osebnosti Partije, skoraj na ravni z Velikim bratom samim, potem se je udeležil kontrarevolucionarne dejavnosti in bil obsojen na smrt, pa je skrivnostno pobegnil in izginil. Program Dvominutnega sovraštva je bil z vsakim dnem drugačen, toda v vsakem je bil Goldstein osrednja figura. Bil je poglavitni izdajalec in prvi skrunilec partijske čistosti. Vsi kasnejši zločini proti Partiji, vsa izdajstva, sabotaže, krivoverstva in odkloni so izvirali neposredno iz njegovega nauka. Nekje je še vedno živel in koval svoje zarote; morda kje onstran morja, pod varstvom svojih tujih plačnikov; morda celo -- tako se je včasih šepetalo -- v kakšnem skrivališču v sami Oceaniji.

Winstonu se je skrčila prepona. Nikdar ni mogel gledati Goldsteinovega obraza brez mučne mešanice čustev. Bil je to suh židovski obraz s puhasto, mogočno grivo belih las in majhno kozjo bradico -- pameten obraz, pa vendar nekako prirojeno zaničljiv, z nekakšno senilno neumnostjo v dolgem, ozkem nosu, na koncu katerega so tičali naočniki. Spominjal je na obraz ovce in tudi v glasu je bilo nekaj ovčjega. Goldstein je bruhal svoj običajni strupeni napad na doktrine Partije -- napad, ki je bil tako pretiran in perverzen, da ga je lahko spregledal tudi otrok, pa vendar dovolj verodostojen, da te je napolnil z zastrašujočim občutkom, da druge, manj razumne od tebe, lahko zavede. Žalil je Velikega brata, napadal diktaturo Partije, zahteval takojšnjo sklenitev miru z Evrazijo, zagovarjal svobodo govora, svobodo tiska, svobodo zbiranja, svobodo misli, histerično je kričal, da je bila revolucija izdana -- in vse to s hitro, mnogozložno govorico, ki je bila neke vrste parodija na običajni slog partijskih govornikov in je vsebovala celo besede iz Novoreka; v resnici je bilo besed iz Novoreka več, kot bi jih kakšen član Partije običajno rabil v vsakdanjem življenju. Medtem pa so, da bi ne bilo nobenega dvoma, o čem Goldstein govoriči, za njegovo glavo korakale neskončne vrste evrazijske vojske -- vrsta za vrsto trdnih mož z brezizraznimi aziatskimi obrazi, ki so prihajali do površine ekrana in izginjali, pa so jih nadomeščali novi, natanko taki. Suho, ritmično topotanje vojaških škornjev je ustvarjalo ozadje beketajočemu Goldsteinovemu glasu.

Sovraštvo še ni trajalo trideset sekund, ko so polovici ljudi v sobi začeli uhajati nekontrolirani vzkliki besa. Samozadovoljni ovčji obraz na platnu in grozo zbujajoča moč evrazijske vojske za njim je bilo več, kot je bilo mogoče prenesti. Poleg tega pa je pogled ali celo že sama misel na Goldsteina avtomatično povzročila strah in gnev. Bil je bolj stalen predmet sovraštva kot ali Evrazija ali Eastazija, kajti kadar je bila Oceanija v vojni z eno od teh dveh sil, je bila običajno z drugo v miru. Čeprav so Goldsteina vsi sovražili in prezirali, čeprav so vsak dan in tisočkrat na dan na tribunah, telekranu, po knjigah in časopisih njegove nauke zavračali, pobijali, smešili in razkazovali vsesplošnemu strmenju kot pomilovanja vreden nesmisel, kar so bili res -- pa se je za čudo kljub vsemu temu zdelo, da se njegov vpliv nikdar ne zmanjša. Vedno so se še našli novi bedaki, ki so čakali, da jih zapelje. Ni minil dan, ko bi Miselna policija ne razkrinkala vohunov in saboterjev, ki so delali po njegovih navodilih. Bil je poveljnik mogočne, temačne vojske, podtalne mreže zarotnikov, ki so se zaobljubili, da bodo napravili državni prevrat. Menda se je imenovala Bratovščina. Šepetalo se je tudi o strašni knjigi, zbirki vseh krivoverstev, katere avtor je bil Goldstein in ki je tajno krožila naokrog. Knjiga ni imela naslova. Ljudje so jo imenovali, če sploh, samo knjiga. Toda take stvari so bile znane le po nejasnih govoricah. Niti Bratovščina niti knjiga nista bili stvari, ki bi ju navadni član Partije omenjal, če se je temu lahko izognil.

V drugi minuti je Sovraštvo naraslo do blaznosti. Ljudje so poskakovali na svojih mestih in kričali, kolikor so mogli glasno, v prizadevanju, da bi preglasili v blaznost tirajoči, beketavi glas, ki je prihajal s telekrana. Mala rdečelaska je škrlatno pordela, usta so se ji zapirala in odpirala kot ribi na suhem. Celo O'Brienov mrki obraz je zardel. Sedel je zelo pokonci na svojem sedežu, njegove mogočne prsi so se napenjale in trzale, kakor bi se upirale naskoku valov. Temnolaso dekle za Winstonom je začelo kričati "Svinja! Svinja! Svinja!" in nenadoma je pograbila težak slovar Novoreka ter ga zalučala v ekran. Zadel je Goldsteinov nos in se odbil, glas pa se je neizprosno nadaljeval. V preblisku se je Winston zavedel, da kriči z drugimi in s peto brca ob prečko stola. Najbolj strašno pri Dvominutnem sovraštvu ni bilo to, da si se ga moral udeležiti, temveč to, da je bilo nemogoče izogniti se sodelovanju. Po tridesetih sekundah je bilo kakršnokoli pretvarjanje zmeraj nepotrebno. Ostudna ekstaza strahu in maščevalnosti, želja po ubijanju, mučenju, mečkanju obrazov s kovaškim kladivom, se je zdelo, da plava nad vso skupino ljudi kakor električni tok in spreminja vsakogar, tudi proti njegovi volji, v spačenega, vreščečega blazneža. In vendar je bil bes, ki si ga občutil, abstraktno, neusmerjeno čustvo, ki je lahko preskočilo z enega predmeta na drugega kakor plamen na svetilki. In tako v nekem trenutku Winstonovo sovraštvo sploh ni bilo naperjeno proti Goldsteinu, ampak ravno narobe, proti Partiji, proti Velikemu bratu in Miselni policiji; in v takih trenutkih se je njegovo srce odprlo za osamljenega, zasmehovanega krivoverca na ekranu, edinega varuha resnice in razumnosti v svetu laži. Vendar pa je bil že naslednji hip na strani drugih ljudi okoli sebe in vse, kar je bilo povedanega o Goldsteinu, se mu je zdelo resnično. V takih trenutkih se je njegov skriti odpor do Velikega brata spremenil v oboževanje in zdelo se mu je, da se Veliki brat vzdiguje, nepremagljivi, neustrašeni varuh, kakor skala pred azijskimi hordami; Goldstein pa se mu je kljub svoji osamljenosti, nemoči in dvomu, ki je ležal nad njegovo eksistenco, zdel kot hudobni čarovnik, ki je zmožen že s samo silo svojega glasu zdrobiti zgradbo civilizacije.

V nekaterih trenutkih je bilo mogoče sovraštvo celo zavestno preusmeriti v to ali ono smer. Nenadoma, z nekakšnim divjim naporom, s kakršnim ponoči odtrgaš glavo z blazine, ko te tlači mora, je Winstonu uspelo, da je prenesel svoje sovraštvo na temnolaso dekle za seboj. Živi, čarobni prividi so mu preblisnili možgane. Do smrti bi jo prebičal z gumijevko. Golo bi jo privezal na kol in jo prestrelil z gozdom puščic kakor svetega Boštjana. Posilil bi jo in ji v trenutku orgazma prerezal grlo. Še več, zdaj je bolje kot prej vedel, zakaj jo sovraži. Sovraži jo, ker je mlada in lepa in brezspolna, ker bi šel rad v posteljo z njo, pa tega ne bo nikdar storil, ker je okoli njenega ljubkega, gibkega pasu, ki se je zdel, da kar prosi, da ga objameš, samo strahotni škrlatni pas, napadalni simbol devištva.

Sovraštvo je doseglo vrhunec. Goldsteinov glas je postal pravo ovčje beketanje in obraz se je za hip spremenil v ovčjega. Potem se je ovčji obraz pomešal s postavo evrazijskega vojaka, ki je bil videti, kot da se približuje, orjaški in grozljiv, njegova brzostrelka je drdrala in zdelo se je, da bo skočil s površja ekrana, tako, da so se nekateri ljudje v prvi vrsti skrčili na svojih sedežih. Še isti hip pa se je, in to je vsakomur izvilo globok vzdih olajšanja, sovražna postava pomešala z obrazom Velikega brata, črnolasim, s črnimi brki, polnim moči in skrivnostnega miru ter tako velikanskim, da je skoraj zakril ekran. Nihče ni slišal, kaj Veliki brat govori. Bilo je le nekaj spodbudnih besed, tiste vrste besed, ki jih izrečeš v bojnem hrumu, ki jih ni moč posamič razlikovati, ki pa vlivajo zaupanje že samo s tem, da so izrečene. Nato je obraz Velikega brata zbledel in namesto njega so se prikazale tri partijske parole, izpisane z velikimi črkami: "Vojna je mir" "Svoboda je suženjstvo" "Nevednost je moč"

Toda videti je bilo, kot da obraz Velikega brata še nekaj sekund vztraja na ekranu, kakor da je vtis, ki ga je naredil na oči vsakogar, preveč živ, da bi ga bilo moč takoj izbrisati. Mala rdečelaska se je vrgla naprej čez naslanjalo stola pred seboj. Z drhtečim šepetom, ki je zvenel kot "Odrešenik moj!" je stegnila roke proti ekranu. Potem je zakopala obraz v roke. Očitno je molila.

V tem trenutku je celotna skupina ljudi izbruhnila v globoko, počasno, ritmično skandiranje "V-B!... V-B!... V-B!..." , znova in znova, zelo počasi, z dolgim premorom med V in B -- težak, mrmrajoč, na neki čuden način divjaški šum, v ozadju katerega se je zdelo, da je moč slišati topotanje bosih nog in udarjanje tamtama. Trajalo je morda trideset sekund. To je bil pripev, ki ga je bilo pogosto slišati v trenutkih vsepremagujočega čustva. Deloma je bil nekakšna himna modrosti in veličini Velikega brata, toda še bolj je bilo to dejanje samohipnoze, osvobajajoče utapljanje zavesti s sredstvi ritmičnega hrupa. Winstonu se je zdelo, da mu zmrzuje drobovje. Med Dvominutnim sovraštvom si ni mogel kaj, da ne bi sodeloval v vsesplošnem deliriju, a to nečloveško skandiranje "V-B!... V-B!" ga je vedno napolnilo z grozo. Seveda je skandiral z drugimi; nemogoče je bilo delati drugače. Prikrivati čustva, nadzorovati obraz, početi, kar so počeli drugi, je bila instinktivna reakcija. Toda nekaj sekund bi ga bil izraz njegovih oči lahko kratko in malo izdal. In ravno v tem trenutku se je zgodila tista pomembna stvar -- če se je sploh zgodila.

Za hip je ujel O'Brienov pogled. O'Brien je bil vstal. Snel si je bil očala in si jih je ravnokar znova natikal na nos s tisto svojo značilno kretnjo. Toda za drobec sekunde so se njune oči srečale in v tistem hipu, ko se je to zgodilo, je Winston vedel -- da, vedel je -- da misli O'Brien prav tako kot on. Nezmotljivo sporočilo je bilo oddano. Bilo je, kot bi se njuna duhova odprla in bi misli plavale od enega do drugega skozi oči. "S teboj sem" , se je zdelo, da mu pravi O'Brien. "Natanko vem, kaj čutiš." "Vse vem o tvojem preziru, o tvojem sovraštvu in gnusu." "A ne skrbi, jaz sem na tvoji strani." In nato je preblisk razuma ugasnil in O'Brienov obraz je bil prav tako nedoumljiv kakor obrazi vseh drugih.

To je bilo vse in že ni bil več gotov, ali se je sploh zgodilo. Taki pripetljaji so ostali brez nadaljevanja. Dosegli so samo to, da so mu ohranjali njegovo prepričanje ali upanje, da so ostali okrog njega sovražniki Partije. Morda so govorice o veliki podtalni zaroti resnične -- morda Bratovščina zares obstaja. Kljub neskončni vrsti aretacij, zasliševanj in usmrtitev ni bilo mogoče zatrdno vedeti, ali ni Bratovščina le mit. Včasih je verjel vanjo, včasih ne. Dokaza ni bilo, le površni namigi, ki so lahko pomenili nekaj ali pa nič: odlomki slučajno ujetih pogovorov, drobne čačke po stenah stranišč -- včasih celo, kadar sta se srečala dva tujca -- majhen migljaj rok, ki je bil videti, da bi lahko bilo razpoznavno znamenje. Vse to pa je bilo le ugibanje; zelo verjetno si je vse le domišljal. Vrnil se je v svoj predelek, ne da bi se ozrl na O'Briena. Misel, da bi nadaljeval njun trenutni stik, mu je komaj šinila v glavo. Bilo bi nedopovedljivo nevarno, tudi ko bi bil vedel, kako naj to izpelje. Za trenutek, dva sta izmenjala sumljiv pogled in to je bil konec zgodbe. Toda tudi to je bil dogodek, ki si ga je bilo vredno zapomniti v zaklenjeni osamljenosti, v kateri je bilo treba živeti.

Winston se je prebudil in se vzravnal. Rignil je. Gin se mu je dvigal iz želodca.

Osredotočil je pogled na papir. Odkril je, da je medtem, ko je sedel in nemočno razglabljal, skoraj avtomatično tudi pisal. In pisava ni bila več krčevita in okorna kot prej. Njegovo pero je nasladno drselo po gladkem papirju in z velikimi, lepimi črkami tiskalo -- "Dol z Velikim Bratom" "Dol z Velikim Bratom" "Dol z Velikim Bratom" "Dol z Velikim Bratom" "Dol z Velikim Bratom" "Dol z Velikim Bratom" znova in znova, dokler ni napolnilo pol strani.

Ni si mogel kaj, da ne bi bil začutil zbodljaja preplaha. To je bilo nesmiselno, kajti napisati teh nekaj besed ni bilo nevarnejše kakor že samo to, da je začel pisati dnevnik; za trenutek ga je imelo, da bi iztrgal pokvarjeni list in svoj podvig v celoti opustil.

Vendar pa tega ni storil, saj je vedel, da bi bilo brez pomena. Popolnoma vseeno je bilo, ali je napisal "Dol z Velikim Bratom" , ali pa se je tega vzdržal. Miselna policija bi ga prav tako dobila. Zagrešil je -- in bi zagrešil tudi, če bi ne bil položil peresa na papir -- poglavitni zločin, ki je zajemal v sebi vse druge. Imenovali so ga miselni zločin. Miselni zločin ni bil stvar, ki bi se jo bilo dalo za zmeraj prikriti. Uspešno si se lahko skril za kratek čas, morda celo za leto dni, toda prej ali slej so te dobili.

Vedno se je zgodilo ponoči, vse aretacije brez izjeme so se dogajale ponoči. Nenaden sunek v spanju, surova roka, ki stresa za rame, luči, ki svetijo v oči, obroč trdih obrazov okrog postelje. V veliki večini primerov ni bilo ne procesov ne poročil o aretaciji. Ljudje so preprosto izginili, vedno ponoči. Aretirančevo ime so odstranili s seznamov, vsak ostanek njegove dejavnosti so izbrisali, njegov nekdanji obstoj so zanikali in nato pozabili. Bil je ukinjen, izničen: izhlapel, je bil običajni izraz.

Za trenutek ga je pograbila nekakšna histerija. Začel je pisati s hitrimi, nečitljivimi čačkami:

    ustrelili me bojo briga me ustrelili me bojo v tilnik briga me dol z velikim bratom vedno te ustrelijo v tilnik briga me dol z velikim bratom -- 

Nekoliko osramočen se je naslonil nazaj in odložil pero. Naslednji hip je vzdrgetal. Potrkalo je na vrata.

Že! Sedel je tiho kot miš, v jalovem upanju, da bo, kdorkoli je že, odšel po enkratnem poskusu. A ne, trkanje se je ponovilo. Najslabše od vsega bi se bilo pritajiti. Srce mu je udarjalo kakor boben, a njegov obraz je bil zaradi dolge vaje verjetno brezizrazen. Vstal je in težko odšel proti vratom. 

Zakaj nimam svojega fuzbal kluba
Nimam svojega fuzbal kluba! Od vsega mi gre to v bistvu najbolj na kurac. Če bi živel v Beogradu, bi navijal za Crveno zvezdo in bi bil Zvezdaš. Delija od rojstva do smrti! Če bi živel v Sarajevu, bi bil Manijak, navijač Železničarja. Tuki je pa vse v pizdi. Za Olimpijo ne moreš navijat, če igraš za Slovan, tako kot igram jaz. Za Slovan pa ne moreš navijat, ker je to češko. To je pičkin dim od kluba. A naj bom Red Tiger? Itak! Pa kaj še! Fuzbalerji Slovana igrajo v žnj ligi. Stadion ima pa tisoč stojišč. Olimpija je pa klub očkatovih in mamičinih sinčkov. Sami pedrčki murgelski igrajo tam. Saj ne, da ne navijam za Olimpijo. Samo Green Dragon pa ne bi bil za noben denar na svetu. Ne vem, zakaj. Bedno je pač. Jebiga. Mogoče je res problem v tem, da sem čefur. Ampak zato, ker sem čefur, me pa tudi mori to, da nimam kluba. To imam v krvi. To potrebo po fuzbal klubu, za katerega bi se sfajtal z vsakim, ki bi kaj sral čez njega.
Zdi se mi, da moje sošolce, Slovence, sploh ne jebe to, da nimajo kluba. Boli jih patak! Mene pa zna to tako razčefukat od znotraj, da bi najraje koga prefukal. Te kurčeve tradicije ni tukaj. Če se rodiš v Barceloni, ti starci kupijo dres Ronaldinha, člansko izkaznico kluba in te ob nedeljah peljejo na Nou Camp gledat derbi z Realom in potem celo življenje hodiš na tekme. In ko se poročiš, hodiš na tekme z ženo, in potem z otroki, in potem z vnuki in tako naprej. In Barca je zate svetinja. Če kdo samo reče Real ali pa Ronaldo, ga lemaš. Ni vprašanj. Šamari geri! In če prideš v šolo v dresu Etoja, si frajer. Če oblečeš dres Raula, dobiš po pički. Ne tako kot v Sloveniji, kjer si največji papak na svetu, če prideš v šolo v dresu od Cimeta. In sredi Prešerca lahko šetaš v dresu Maribora, pa ti ne bo nihče razbil njuške.
Moj fotr, Radovan Đorđić, je navijač Zvezde. Tudi jaz sem bil, ko sem bil majhen, ko sem gledal Radovanove videokasete s tekmami, ko so bili svetovni prvaki. Stojanović, Radinović, Najdovski, Šabanadović, Belodedić, Jugović, Prosinečki, Savičević, Binić, Mihajlović, Pančev. Gledal sem jih proti Milanu, ko je bilo ena nič za Zvezdo pa so zaradi megle prekinili tekmo, potem pa v ponovljeni tekmi izpadli na penale. Gledal sem jih proti Kölnu, ko se je Stojanović poškodoval, rezervni golman Milojević pa dobil tri gole v drugem polčasu. Potem so pa končno rasturili vse po spisku in postali evropski prvaki. Moja matka, Ranka, mi je pričala, da so bile to ludnice pri nas doma, polna bajta je bila. Fotrovi kolegi, stari čefurji. Vsi so navijali za Zvezdo na način, da mirno gledajo tekmo in neki pametujejo, potem pa se kar naenkrat vsuje: »Dooodaaaaj! Ma neee! Pa pička ti materina sebična! Mamu ti jebem, budalo jedna blesava! Konju jedan, marš u pičku materinu! Da bog da ženu promašio!« In potem spet vsi pametni do naslednje priložnosti za Zvezdo. Fotr je drugače Bosanec, samo je Srb pa je od rojstva navijal za Crveno zvezdo pa se fural v Beograd in Sarajevo na tekme navijat. Samo jaz ne morem biti Delija. Ne vem, zakaj. To je vse komplicirano u pičku materinu. Saj navijam za Zvezdo, ampak da bi bil pa to moj klub, mi je pa brez veze. To je za Beograjčane. Če si frajer, navijaš za klub iz svojega mesta. Samo Ljubljana je pač čudno mesto.
Mogoče je to zato, ker sem čefur. Če bi bil Slovenček, bi doma navijal za Olimpijo pa najbrž bi hodil na hokej. Moj očka Janez bi mirno sedel in mi razlagal, kako je bila Olimpija v sedemdesetih državni prvak v košarki pa kako je v osemdesetih v nogometu igrala neodločeno s Crveno zvezdo, ki je bila svetovni prvak, pa kako je potem igrala z Milanom in je na tej tekmi zadnjič igral Marco van Basten in je Olimpija izgubila samo 3 : 0. Saj to je to. Če si enkrat navijal za klub, ki je bil svetovni prvak, potem ne moreš prešaltati in se napaliti na neodločene rezultate, častne poraze, predkola Lige prvakov, Slovenski pokal in visoke zmage nad NK Beltinci. Jebiga, to ne gre. Saj sem navijal za košarkaše Olimpije, ko so bili na Final Four v Rimu pa ko so razmontiravali Panathinaikos z Dominiqueom Wilkinsom in Kinder s Predragom Danilovićem. Potem ko so pa začeli izgubljati s Krko in Laškim, mi je pa dol padlo. Ni tukaj tiste prirojene tradicije. To je nekaj čefurskega v meni. Ali si najboljši na svetu ali pa šilji olovke, kot bi rekel Radovan.
Moji kolegi navijajo za Zvezdo. Dejan navija. Pa Aco. Samo njuni starci so iz Srbije. Srbijanci. Mi Bosanci malo drugače gledamo na to. Radovanu grejo na kurac ti četniki, pa Arkan, pa Ceca, pa Gurović s tetovažo Draže Mihajlovića, pa to, da so iz Zvezde naredili klub, ki mora tako kot Olimpija igrati predkolo Lige prvakov. Jebeš to. Dejan fura rdeči navijaški šal okoli vratu in se pali na Zvezdine tekme proti Fincem, Madžarom, Estoncem in drugim šalabajzerjem. Aco se pali samo na Hrvate, jaz pa samo na Nemce. To mi je ostalo od tistega fotrovega kolega, ki je nekoč iz zagrebškega Dinama prestopil v Zvezdo in je potem razlagal, kako različna sta kluba in ljudje v njih. Ko se v Zagrebu pripravljajo pred žrebom Kupa šampiona, nerodno mencajo: »Znate dečki, kak bi bilo super, da ne naletimo na te Njemce već u prvom kolu. Bi morti prošli u drugo kolo. Samo da ne budu Njemci.« V istem času pa se v Zvezdi duvajo: »Samo da dobijemo Nemce, da im jebemo kevu ko četrdesetpete, mamicu im jebem švapsku. Pet komada ima da im uvalimo!« Saj ne, da so takrat Nemci rasturali vse po vrsti, samo šanse so pa seveda večje, če greš v tekmo z jajci. In na to se jaz palim. Jebeš tekmo, v katero greš z računico, da bo uspeh že minimalen poraz. To ni mentaliteta. Zato se Aco, Dejan in jaz, pa še Adija kdaj navlečemo, palimo na jugoreprezentanco. Mi imamo svoga boga, to je Dejan Bodiroga! Za basketaše navijamo skupaj, meni pa se ne da navijat za odbojkarje, vaterpoliste in ostale šupke. Fuzbal in basket. Mogoče še rokomet. Ostalo je brez veze.
Fužine bi morale imeti svoj fuzbal klub. To bi bilo zakon. Saj nas je dvajset tisoč. Z ilegalci trideset tisoč. Če ne štejem narkomanov. NK Fužine. Ker to je fora. Ali navijaš za velik klub, ki se bori za naslov svetovnega prvaka, ali pa za mali, seljački, medblokovski, ki izgublja vse tekme in je vse skupaj dobra fora in se na tekmah zbere sto pametnjakovičev in po vsaki tekmi nekoga istamburajo in se ga vsi naroljajo. Ljubljana je nekje vmes med mestom in vasjo in njeni klubi so nekje vmes med dobrimi in nikakvimi. NK Fužine bi bil rešitev. Na to bi se dalo furati. Fužine zakon!
Saj je nekaj časa že kazalo, da bomo dobili klub. Starci so namreč redno, vsako nedeljo prinesli mreže na fuzbal plac in se je igralo. Ob igrišču so penzioneri igrali šah, nekdo je pripeljal poln prtljažnik piva, tribune so bile polne mularije in tistih odraslih čefurjev, ki ne morejo igrati fuzbala, ker imajo vodo v kolenu pa podobne buče. Predvsem pa nikjer nikoli ni bilo videti nobene ženske in ni se slišalo nobene slovenske besede. Edino poštar Matej je igral, ki so ga vsi potem klicali Slovenac, ker je bil edini, ki ni bil čefur. Iz istega razloga so našega hišnika Vladota klicali Tuđman. Ker je bil iz Slavonskega Broda. Jebeš to, da ni bil Hrvat. Smajlagića so pa vsi klicali Janša, ker je enkrat demonstriral za to, da Janšo spustijo iz ćuze. In se je igralo. To je bil res užitek. Mi smo hodili to gledat in smo se smejali najavam starcev. Najbolj smešno je bilo seveda poslušati tiste, ki so se naučili malo slovenščine, pozabili pa malo čefurščine in so zdaj govorili neko mešanico. Fužinščino. Potem so padale najave: »Podaj mi žogu! Zvio sam si gležanj! Ščipa me u hrbtenicu!« Povrh pa še vse te nacistične in rasistične žaljivke, ki so jih v smehu stresali vsi ti hišniki, vodoinštalaterji, šoferji, kondukterji, građevinci in ostali fužinski čefurji in ki so vse po vrsti vsebovale družbeno-politične konotacije nekdanjega skupnega prostora: »Pucaj, Slovenac! Jebala te Milka Planinc u usta! O jebem ti ustašu šeprtljavog! Ma jeste li vi Bosanci glupi ili ćoravi? Sam stojim pred golom, a ti me ne vidiš!«
Potem je šlo pa vse v kurac. Še šaha ne igrajo več tisti invalidi. NK Fužine ni več opcija. NK Olimpija je pa tudi razpadla in je ni več. To je itak čisto odštekano. Si predstavljate, da bi razpadla Barca? Ali pa Bayern? Ali Liverpool? Folk bi šel na ulice, bile bi demonstracije. Sesuli bi parlament. Za jaja bi obesili vse odgovorne. Ne pa to tukaj. Propade največji fuzbal klub v državi i nikom ništa. Če bi pa zaprli filharmonijo, bi se pa vsi umetniki nekaj šli in pametovali o tradiciji, kulturi pa ne vem še čem. Če pa zjebeš klub, proti kateremu je Marco van Basten odigral zadnjo tekmo, je pa vseeno. Saj so samo športniki. Neumni, neizobraženi, nekulturni. Pa itak samo čefurji igrajo fuzbal. Pa vsi imajo kratke in krive noge. To je ta jebena mentaliteta. Ni spoštovanja. Kako naj se človek nafura na nekaj, kar vsi prezirajo. Potem pa nekaj trabunjajo o asimilaciji. To gre počasi. Pridejo delavci iz bivše Juge in ti bi, da se napalijo na Prešerna in Cankarja. Pa kaj še. Kot da so se doma fural na svoje pesnike. Jaz bi se rad nafural na fuzbal klub. Pa se ne morem. Eto. In potem moj del slovenske identitete trpi. Čefurski pa tudi. Kako naj se asimiliram in postanem kao nek Slovenac, če pa nimam fuzbal kluba. Ne gre. In to me jebe.
Zakaj smo se zbombal po koncu finala
Z bazrbitrjem na finalni tekmi se ne more primerjat nobena jebačina. Ajde, mogoče če bi guzil Angelino Jolie. Ampak Brad Pitt se sigurno ne spomni vsakega fuka z Angelino, Michael Jordan pa se sigurno spomni vseh svojih bazrbitrjev v finalih NBA. Jebiga, to je dejstvo. Vsi, ki ste natepaval, magari J. Lo. v njeno debelo rito, ko sem jaz dosegal koš proti Olimpiji v zadnji sekundi finala državnega prvenstva, lahko veste, da sem bil jaz v tistem trenutku večji car. Najjači! Tega ne zamenjam za trio s Severino in Ceco. Ma za njiju dve mogoče še, ampak za noben drug trio na svetu pa ne. Ne jebem, stari. Bazrbitr je boljši od jebačine in konec!
Bil sem pa najbolj živčen v lajfu. To ne moreš verjamet, kot bi rekel moj komšija Senad. Že tako ali tako sem bil celo tekmo nervozen, ker mi grejo te direktorski kurčki iz Olimpije tako na jetra, da mi kar slabo rata, ko jih vidim. Na vsaki tekmi imajo nove jordanke, igrajo pa tisti, od katerih starši sedijo na tribuni pa trenerju uturavajo karte za smučanje ali pa njihova podjetja sponzorirajo klub in so v upravnem odboru. Saj ne rečem, da je Slovan kul klub. Ampak Olimpija je pa fakin šit! Kurac palac portugalac! Pa namesto trenerja imajo eno debelo svinjo, naduvano ko balon! In potem igraš proti njim in si valda živčen in švicaš v roke in se treses in potem še sodniki piskajo za njih, da bi najraje kar začel čelne spuščati, pizda jim materina lopovska! Potem pa še naš trener, ki je totalen idiot in ima tak glas, da se ga v polni dvorani sploh ne sliši, ampak samo vidiš njegovo kmetavzersko faco, ki se napenja, da ne veš, a se bo kar razjebala. Pa točno veš, kaj se dere, in bi ga najraje poslal v kurac, ker itak nima blage veze in je totalen bluzator. Potem pa še Radovan pride na tekmo in nonstop nekaj najeda s tribune, pa čeprav nima treh čistih o basketu, ker je igral fuzbal. Ampak on misli, da vse ve, in potem ga slišim med tekmo, ko se dere: »Marko! Maaarkoooo! Pejdi po žogu! Otvori mu se! Kaj se sakrivaš! Vidiš, da su ga pokrili!« pa podobne debilizme. In potem še slišiš vse tiste navijače Olimpije, ki so najbolj zmatrani: »Nič ne more! Nima za burek! Usral se je!«, sploh pa ko začnejo atati spuščati kakšne slovenske najave: »Primooož, ne dovoli, da te preigra z navzkrižnim vodenjem!« Ko bi mu najraje navzkrižno s kurcem preigraval po tintari! In potem dobiš žogo in se zapodiš proti košu in jo vržeš nekam. Nekam u pičku materinu!
In žoga pade v koš. Še sam ne veš kako in itak ti ni nič jasno, ampak si zmagal. In to je to, jebote! In gledaš zbunjeno faco tiste pičkice od Primoža, ki te je kao neki kril in ki si ga preigral z navzkrižnim vodenjem, in se mu dereš na uho in kažeš fakiče in najraje bi dal hlače dol, mu ga pokazal in razložil, da se lahko jebe. Najjači smo, najjači! Vsa nervoza se sprosti, adrenalin našopa in postaneš žival ali živala, kot bi rekel Senad! Spustiš tak živalski krik in z vso močjo nabiješ v nekaj, kar ti pač pride pod roke, in če imaš srečo, to ni betonska stena, ker bi se najbrž polomil. Tečeš gor pa dol po dvorani in se dereš, da ti grejo glasilke po gobe. Najjači smo, najjači! Objemaš se, močno stiskaš totalno prešvicane soigralce, butaš se z vso močjo po ramenih, zabijaš se in odrivaš, mečeš na tla, spet vstajaš in spuščaš to noro energijo, ki te razmetava po dvorani. Najjači smo, najjači!
To je drugače slogan navijačev Zvezde, ki smo ga začeli vsi v ekipi ponavljati, potem ko je na eni tekmi v dvorani Pionir v Beogradu eden od navijačev priletel po koncu tekme, ki jo je Zvezda spušila, na igrišče in začel šakirati najboljšega igralca italijanske ekipe, enega nigerja, ostali navijači pa so vpili: »Najjači smo, najjači! Cigani smo, cigani!« Ta čefurski primitivizem, prfuknjen, vulgaren, nagravžen, bolan, ta balkanski morbidni narcizem ti je na nek čuden način vedno kul, ko ti tako živalsko dogaja ali ko si pijan kot mamba. To je nekaj genetskega v nas, vsaj v čefurjih. In zato se dereš: »Najjači smo, najjači! Cigani smo, cigani!« In s tabo se derejo še vsi drugi v garderobi, tudi Slovenci, in mahajo drug drugega z mokrimi brisačami po nagih šupkačah, skačejo in se kreveljijo, in ko so šli mimo tisti zeleno-beli dripci, sem se enemu direkt v ksiht zadri: »Najjači smo, najjači! Cigani smo, cigani!« On me je samo malo odrinil in je začelo padat. In smo se bombal najbolj v lajfu! Lepo smo jih potapkal! Jebo sam im kevu bogatu, kume!
Zakaj smo zaradi Radovana končali slavje v kibli
Cajkiči so prišli zaradi Radovana. To sem prepričan. Še ko sem bil doma, je bil gotov, plus da sta bila pri nas še Rile in Krstić. Po mojem so nabijal Miroslava Ilića ali Šabana Saulića ali katerega od drugih matorcev, ki jih ima Radovan na original kasetah in jih ven potegne vsakič, ko je prbasan. Potem se pa derejo Dođi da ostarimo zajedno! Še skupaj smo nazdravili, jaz s sokom od bazge, oni pa z neko ljuto rakijo, ki jo je ne vem kdaj že prinesel iz Bosne in jo spravil za posebne priložnosti. Sicer je pri njem vsakič, ko se ga naleze, posebna priložnost. Saj ne, da je dostikrat ulit, ampak ko se ga tresne, je pa urnebes. Si kar predstavljam, kako se je po hodniku majal do plavcev. Pa pokal je vzel s sabo in jim razlagal, da je njegov sin Marko zmagao in da malo proslavljaju in da se malo veselijo, ker je dao Marko koš v zadnjoj sekundi in je dobio pokal za najboljega strelca turnira. Potem jim je najbrž obljubil, da bo stišal muziko in šel spat, in kapsi so šli, on pa se je zadrl, da naj podebljaju muziku in je razbijal po vratih tiste debele Maršičke in se drl, da kaj ma za klicat policiju in da ji jebe vsaku odvečnu kilu posebaj in da ji ni on kriv, da je njen sin narkoman. Čeprav Pero ni narkoman, ampak samo hašišar, samo kaj ve Radovan, da ni vsak hašišar avtomatsko iglavec in da je mogoče samo listavec. To je njemu vse isto. On bi vse njih na gradbišče, da fizično rintajo leto ali dve. Cajkiči so ga ziher slišali, ampak se jim ni dalo vračati se nazaj. Oni so itak samo prišli opozorit. Po zakonu so to dolžni. Ampak so pa potem v pritličju naleteli na nas. E moj Radovane, dobro si nas zajebo.
Mi smo se tudi ubili z neko rakijo, ki jo je Dejan spizdil fotru. Stari Mirtić ne bo opazil, ker ima dovolj drugih flaš pa še boli njega uvo, kakšno rakijo pije. Mi smo se ga pa rasfukal. Potem je eden od nas štirih genijev, Dejana, Acota, Adija in mene, prišel na idejo, da zapojemo celemu bloku komad We are the Champions. In smo pozvonili na vse domofone, se vsi štirje objeli in začeli tuliti nekaj, kar je bilo bolj podobno zvoku bruhanja kot pa petju. V tistem trenutku so prišli mimo tisti cajkiči, ki so opozorili Radovana, da je njegov Šaban preglasen. Šli so že mimo nas in samo zavijali z očmi, ampak potem je pa Adi, ki se ga je najbolj narakijal, začel tolči po domofonu.
»Ne može nam niko ništa, jači smo od sudbine!«
Jebeni Mitar Mirić je zjebal celotno situacijo in cajkiči so dobili popizditis in še pred koncem refrena neuradne himne Republike Srpske smo bili vsi štirje v marici. Jaz ne vem, kako sem uletel tja, vem samo, da je Adi ležal pod mano, Dejan pa na meni. In da so se potem zaprla vrata in da je kurčeva kibla speljala, mi pa smo začeli šejkati v temi.
Jasno mi je bilo, za kaj gre. To je klasika. Ponavadi so policaji trpali v marice mulce, ki so za Ljubljanico pecali ribice. Malo so jih provozali in jih potem izbacili nekje bogu iza nogu, sredi gozda. Tudi Adija so enkrat pohopsali, potem je pa bluzil okrog in je naletel na nek drug policijski avto. Naložil jim je, da je bil na plesnih in da ga je zabluzil in da če ga lahko peljejo domov. In so ga. Truntoti! Samo njega takrat niso tako prešejkali kot nas zdaj. Od začetka je bilo še kul in Dejan se je drl ko budala.
»Mi smo s Fužin, mi vemo, kje smo. Ne boste nas zajebali, ker imamo konpas!«
»Kakšen konpas! Kompas budalo!«
Dejan je najavljal in mi smo se režali ko prasci in Adi je nadaljeval komad Mitra Mirića.
»Mogu samo da nas mrze, oni što nas ne vole!«
»Vozi Miško za Beograd!«
»Može Miško i zatvorenih očiju!«
Potem je bilo pa konec zajebancije. Začelo nas je metati po kibli, padali smo drug na drugega, kreteni pa so vžgali sirene, divjali in polagali ovinke kot norci. Nihče od nas ni več pisnil. Samo slišal si udarce in javkanje, butali smo se med sabo, sam pa nisem vedel, a naj raje z rokami lovim ravnotežje ali pa naj si ščitim glavo. Delal sem nekaj vmes in od enkrat je na enem ovinku nekdo priletel vame in sem z glavo počil ob steno, rasfukal sem se po tleh in se kotalil gor dol. Vrtelo se mi je v glavi, name pa so stalno priletavali drugi trije. Pokril sem z rokami glavo in čakal, da bo konec te ludnice. Odnio vrag šalu. Presran sem bil sto na uro in mislil sem, da je gotovo z nami. Kibla je vedno bolj zavijala, mi pa smo bili vsi na tleh in se držali drug drugega. Potem je pa kreten kar naenkrat zabremzal in nas je vse odneslo z glavami direkt v steno. Kibla se je ustavila. Potem so se odprla vrata in nekdo me je za nogo povlekel ven in sem zletel po tleh. Direkt v blato. Name je priletel Aco. Kibla je pa spizdila. Ležal sem na tleh in Aco se je počasi pobral z mene. Slišal sem Adija, kako bruha. Dejan je jokal, se mi zdi. Bili smo sredi neke čorave šume. V pizdi materini. Pa še dež je padal. Ležali smo v smrdljivem blatu in najmanj pet minut ni noben mrdnil.
Sto let smo bluzili po tem pofukanem gozdu. Koji kurac, da te fuknejo tja in se ti potem jebi! Adi je spet kozlal. Dejanu je bilo tudi slabo. Spičili smo se, ker se nismo mogli zmenit, v katero smer bomo hodili. Nekaj smo se drli drug na drugega in Aco se je usedel na tla in rekel, da ne gre nikamor. Da naj se jebemo. Dejan mu je nekaj sikal in Aco
ga je že prijel, da ga bo prefukal. Potem je pa kar opalil po gozdu. Mi pa za njim. Ne vem, če sem bil v lajfu tako razpizden. Ubil bi lahko nekoga. Prasci kretenski zarukani! Mamicu im nabijem pedersku! Dejan in Adi pa sta se nekaj prcala.
»Po mojem je to Šiška.«
»Kaka Šiška. Šiška je tam, kjer so Dravlje.«
»Pol so pa Črnuče.«
»Ti še v življenju nisi bil v Črnučah.«
»Kje pa smo pol?«
»Kaj pa vem? Šmarna gora.«
»Mamica ti je Šmarna gora. Šmarna gora je hrib, bumbar!«
Bledlo se mi je. Res se mi je bledlo. Kar motno mi je bilo pred očmi. Tresel sem se, na jok mi je šlo, pizda, v zobeh sem imel tak čuden občutek. Grizel sem v prazno z vso močjo. Stiskal sem pesti in si zarival nohte v kožo. Če bi takrat videl kakega policaja, bi ga ubil. Majke mi. Bil sem nor. Prav nor sem bil. Za v ludaro. Ves tisti strah, ko me je metalo po tisti usrani kibli, vse to me je tako razjebalo, da sem mislil, da me bo hartatek strefil.
»Men je to podobno Golovcu. Samo z druge strani.«
»Z druge strani Golovca je avtocesta.«
»Dej poklič taksi, stari!«
»In kaj mu boš povedu? Da naj pride oduzad Golovca, pod Šmarno goro v Črnučah?«
»A maš ti boljšo idejo al kaj?«
Ko sem videl tisto pofukano lovsko kočo, ali koji kurac palac je že bila tista drvena starudija, se mi je strgalo. Začel sem metati vanjo vse, kar sem dobil v roke. Kamne, zemljo, veje, vse živo. Nabijal sem z nogo v vrata z vso silo.
»Pička jim materna! Jebem jim jst mater! Kaj smo jim nardil, pizde pofukane! Kaj smo jim nardil!«
Drugi so se mi pridružili. Razbili smo vsa okna, vrata smo odtrgali stran, ograjo smo totalno razjebali. Tema!
Zakaj ob nedeljah ne vstajam iz postelje
Od vsega mi je najbolj bedno poslušat Radovana in Ranko, kako se kregata v nedeljo zjutraj. Edini dan, ko sta oba zjutraj doma in lahko kobajagi v miru spijeta skupaj kavico in gledata reprize mehiških nadaljevank in vse lepo in prav, ampak ne, onadva se gresta seveda skregat zaradi nekih debilnih razlogov. Potem pa še kao nekaj šepetata, da me ne bi zbudila, in potem slišim samo kakšno besedo, ko se Radovan ne more zadržat in začne urlat na ves glas.
»Ja mogu crknut, ali biće tako, ko što si si ti zamislila! Je li tako? Priznaj! Priznaaaj, jebo te bog, da te jebooo!«
In potem spet neko šepetanje, ti pa samo čakaš, kdaj bo spet usekalo.
»Ma nije tako! Je li me slušaaaš?«
Radovan razteguje zadnje dele svojih stavkov, ker takrat že Ranka uletava z nekimi svojimi štosi. Ranka ne popušča. Ona tera svoje. Mirno počaka, da Radovan razguli, kar ima za razgulit, in potem nadaljuje. Ranke ne moreš zjebat. Radovana je že prokužila in ne vem, zakaj se on dere in dere, če nima šans, da bi kaj dosegel.
»Jesi rekla, da si stavila šerpu na balkon? Jesi li reklaaa?«
Itak. Spet najbolj debilni razlogi. Šerpa na balkonu. Radovan pizdi, ker sarme ni v hladilniku, ampak je na balkonu. Sicer je to, da je na balkonu, fuknjeno, ampak to, da pa pizdiš zaradi tega, je pa že za v ludaro. Fora je pa v tem, da ga glava boli in ima mačka in zdaj hoče jest sarmo za zajtrk. Jebala ga sarma za zajtrk. Če to ni najbolj bosansko na svetu.
»Je li ikada bilo, kao što sam ja reko? Je li? Ikada? Reci. Ajde, reci! Reciiii!«
Ma naj gre v kurac. Zdaj sta šla nazaj v zgodovino. Razstavila bosta svoj zakon na prafaktorje, da ga potem živ kurac ne bo sestavil do naslednje nedelje. Ko ga bosta spet razstavljala. Eto, zato jaz ne vstajam ob nedeljah zjutraj. Vzamem Sportske izpod postelje in berem rezultate NBA in kdo je dal koliko pik in koliko je imel kdo skokov. Statistika. Evo, na primer Gilbert Arenas alias Agent Zero je dal 36 točk, s slabim odstotkom meta iz igre, ampak je imel še 7 asistenc. Vince Carter alias Half Man Half Amazing je Sacramentu uvalil 45, samo so vseeno spušili. Pri Sacramentu sta po 22 točk utrpala Bibby in Artest. Ron Artest je največji norec, ki se je šel enkrat tumbat z gledalci na tribuno. Ampak ne morem v miru brat, ker je v dnevni spet tišina in sem čisto nervozen, kdaj bo spet udarilo. Tišina je največji šit. Takrat bi se ubil. Evo ga, zdaj bo.
»Idi u pičku materinu blesavu.«
Lete lonci. Lupaju vrata. Zdaj bo nekaj časa mir. Za crknit bo mirno. Oba se bosta durila in frndila. Radovan bo stalno nekaj odpihoval, Ranka se bo delala, da je prizadeta. Malo tudi je, samo njej ni hudega. Ona rada Radovana takole jebe u zdrav mozak. Najhujše je pa to, da Radovan zdaj ne more biti pri miru in bo začel krožiti po stanovanju. Zato odložim Sportske in se delam, da spim. On odpre vrata in bleji vame nekaj časa, potem pa zapre in gre nazaj. Jebo ga bog njegov. Če ne bi bil lačen, bi ostal takole cel dan, ker zdaj iti med njiju je totalni dizaster. Ampak moram, jebiga. To je tako v lajfu.
Samo najhujša so pa glupa vprašanja, ki jih Radovan postavlja s svojim mrkim užaljenim glasom. Meni pa gre itak vse na kurac in se mi ne da odgovarjat na njih. Pa še
zaspan sem. Pa vse me boli. Ampak Radovan mora nekaj spraševat.
»Jel ideš gdje danas?«
Prikimam.
»Kada?«
»Ne znam.«
»Kako ne znaš? Je li ideš ili ne ideš?«
Zdaj sem že jaz na tapeti. Ranka je svoje slišala, zdaj moram še jaz. Ampak se mi ne da mirit situacije. Nimam danes moči za to. Ne rečem nič. Šutim ko zaliven. Radovan odpihuje in jezno šalta programe na teveju. Ranka uleti.
»Gdje ste bili juče?«
»Tu.«
»Jel bilo dobro?«
Ne da se mi odgovarjat in spet prikimam. Upalil sem Radovana. Ni rabil veliko.
»Šta je tebi?«
»Ništa, zašto?«
»Eto ništa. To te tvoja mati lijepo odgojila. Ne budi ga, nek spava do dvanest. Nek ne govori, ako neće.«
Saj sem vedel, da se bosta neki preko mene prcala. Na hitro kupim prnje in grem ven iz sobe.
»Kuda ćeš?«
»Idem ...«
»Kad se vraćaš?«
»Ne znam.«
Ko sem pri vratih, se Radovan dvigne in pride za mano.
»Mati ti kuva ručak.«
Spizdim ven. Pred blok. Ta jebancija ti res namori. Totalna gnjavaža.
Zakaj nismo obsedeli pred blokom kot vedno
Posedanje pred blokom je fužinski nacionalni šport. Najbrž je tako v vsakem naselju, ampak na Fužinama je ta panoga razvita do maksimuma. Jebiga, majhna stanovanja, velike družine, napeti odnosi, nizek standard. Vsaka velika družina ima zaradi nizkega standarda v majhnem stanovanju samo eno televizijo in potem so odnosi napeti, ker se stalno kregaš, kdo bo gledal teve. Potem se eden srečkovič uleže na kavč in šalta kanale, drugi pa se lahko slikajo. Če mama gleda mehiške limonade, potem gre fotr v kafano, če pa fotr teži s Pinkom ali s 24-imi urami ali Trenji, potem gre mama h komšinici na kavo. V vsakem primeru otroci najebejo, in če nimajo računalnika, sedijo pred blokom. Čefurji pa niso za računalnike. Plejstejšn, to ajde še nekako gre, ampak programiranje i hekeriranje, to ni za nas čefurje. Pa še večina starcev čefurjev je nekje enkrat od nekoga slišala, da so računalniki opasni za otroke in potem ti nočejo kupiti dobre mašine. Potem pač sediš pred blokom in nabijaš base. Slažeš šuplje po domače. Tri dni debatiraš o tem, ali je boljši tisti merđo, ki ga delajo nemški stroji, ali ferari, ki ga delajo ročno. Stroj proti človeku. Velika tema. Potem pa vpleteš Terminatorja, pa Robokopa, pa Schumacherja, pa Adijevega strica Emirja, ki v Nemčiji šraufa merđote, pa Dejanovega kolega, ki testira ferarije v Italiji, pa Juventus, pa Bayern, pa džemper od Acotove babice Stojadinke, pa pulover iz Emporijuma in tako tri dni in tri noči. Vmes pa gledaš zmatrane fotre, ki hodijo iz službe, dobre male sosede, ko grejo iz šole, tisto voditeljico iz osmega štuka z visokimi petkami, ki ji ritka tako pleše, da me vedno vrat boli, ko jo gledam, Bo
žotovo seksi mamico, ki še zmeri ne vemo, a je stara 40 ali 50, alkota Šuškića iz enajstega štuka, ki je bil enkrat tako nabasan, da je sfalil blok in je skoraj vlomil v osemko, ker ni mogel odklenit vrat, pa hišnika Vladota, ki stalno nekaj sika, mamicu mu zveknem. Na koncu pa še zmeraj ne veš, ali je boljši merđo ali ferari, ker je merđo švabo in je itak zakon in ga furajo vsi gasterbajterji in mafijozoti, ferari je pa ferari in to je to. Sediš pred blokom in gniješ. Ampak to je vsaj kul. Bolje kot poslušat Radovana in Ranko.
Pa vsakič je vse isto. Dejan nekaj nabija, Adi ga pa zajebava pa mu dokazuje, da so to, kar nabija, buče.
»Boš vidu, da smo bli v Črnučah.«
»Ma mamica ti je bla v Črnučah. Kakšne Črnuče! Črnuče so tm k šestka pelje. Ti si res trunto!«
»Dej kup časopis pa poglej, kje je una lovska koča. Ziher je v črni kroniki, da smo jo razbil.«
To so te genialne predblokovske ideje. Itak da boš takoj, ko polupaš eno štalo, prišel v cajteng. Ampak Aco nasede na to glupo foro in gre v trafiko. In prinese Dnevnik. Sploh nisem vedel, da obstaja ta kurčev časopis.
»Poglej ti tega debila, kaj je kupu. A boš bral o kulturi? Sm ti reku, da kup Novice.«
»Sej je kle tut not črna kronika!«
»Zdej boš vidu, kje smo bli. Črnuče. Boš vidu, da smo bli na Viču.«
Itak.
»Evo nas! Not smo!«
»Dej sm! Dej da preberem, k ti itak ne znaš!«
»Ma mamica ti ne zna!«
Ne moreš, da verjameš! Ta lovska koča je neka ful znana bajta za žure in zdaj pišejo o nas v časopisu. Jebiga, nije nešto, ampak nekje je treba začet.
»Ne...pri...di...pravi ... Pa kaj je to?« »To so ti budale. Čitaj dalje.«
»Nepridipravi so včeraj ponoči poškodovali kočo na Dolgem mostu ... A vidiš, Dolgi most.«
»Pa sej to je tm, k so Črnuče. Sej šestka pelje na Dolgi most.«
»Mamica ti je tm, k so Črnuče. A veš, kje je Dolgi most?«
»No, kje?«
»To je ... tm k greš na Vič pa pol ...«
»Ni Vič, k je Dolgi most. Če bi blo na Viču, bi pisal na Viču.«
»Dej, k nimaš blage veze. Se spomnš, k ni vedu, kje je Tromostovje.«
»To sem vedu, sam nism vedu, da je to Prešernov trg.«
Boga pitaj, če bi se ta debata v lajfu kdaj končala, če ne bi bilo Samire, Adijeve tastare.
»Adi, evo ti matke.«
»A pizda ji materna!«
Maršira Samira proti nam, ne jebe pet posto. Adijev fotr, Mirsad, dela v Avstriji. Adi pravi, da je šofer, mi pa, da je smetar. In potem Samira stalno leze za Adijem in ga tera domov. Adi je pa ne jebe in ji spizdeva in potem ona pove to Mirsadu in potem Adi dobi po pički. Potem gre pa Mirsad nazaj v Klagenfurt, Adi pa spet spizdeva Samiri in ona spet luta po Fužinah in ga išče.
»Adi, pejt gremo domov.«
»Ma ne grem domov. Tuki bom.«
»Danes oči pride.«
Fora je v tem, da Mirsad nikoli ne uleti takrat, ko bi kao moral uletit, in Samira ga stalno čaka s pripravljenim kosilom in zbira otroke po Fužinah, da bi imeli kao neko skupno družinsko kosilo, ko pride Mirsad domov. Ampak
Adija mogoče še kdaj ulovi, Sanela, Adijevega starejšega burazerja pa nikoli, ker je zabluzil totalno.
»Pa kaj, če pride. Sej ko pride, bom pršou domov.«
»Pejt domov, k bomo meli kosilo.«
»Ne grem. Spizdi mi.«
Vedno isto. Jebote jež, ampak kako ji ne dojadi, pa tudi ne vem.
»Daj pejt ...«
»Spizdi. Če gremo na kosilo skupi. Marko časti, k je zmagu včeri.«
Pizdarija je, ker se mi Samira na koncu vedno zasmili. Še nikoli ni šel Adi z njo domov, ampak ona vedno stoji tam in nas gleda in prosi in Adi je ne jebe, mi pa stojimo zraven ko idioti in gledamo v tla. Včasih mi je tako glupo, da bi šel kar jaz z njo na to kosilo.
»Pejt domov pa pust mene. Pejt gremo, k ne bo šla stran.«
In potem gremo ponavadi za Adijem, njo pa pustimo, da stoji tam ko kup nesreče. Mirsad pa medtem trpa Avstrijke. Mirsad je itak tak sumljivec, da mene sploh ne bi čudilo, če bi on delal v Kranju in bi samo Samiri nalagal o Klagenfurtu. Kaj ve Mirsad, kje je Klagenfurt.
Zakaj se je po vsaki dobri klopi treba malo razlaufat
Nobena prava čefurska družina ne hodi na kosila v restavracije. Še k Jovotu ne. Prvič je predrago, drugič bi se morali dve uri nekaj pogovarjat, kar je za čefursko družino prehudo. Doma v desetih minutah poješ in greš gledat dalje teve. Ali pa posodo pomivat. Zavisi od spola. Ampak jaz si ne predstavljam, da bi sedel z Radovanom in Ranko dve uri na kosilu. Ne predstavljam si, da Radovan in Ranka sedita dve uri na kosilu brez mene. Tu mač! To pogovarjanje v družini itak obstaja samo v ameriških nadaljevankah. Jaz se v lajfu nisem pogovarjal z Radovanom. Ali pa Ranko. Mi se samo sprašujemo in si odgovarjamo.
»Jesi napiso domaču nalogu?« »Aha!«
»Jel danas tekma?
»Sutra.«
Radovan tekmuje sam s sabo, koliko glupih vprašanj je sposoben postavit, in jaz tekmujem sam s sabo, kako čim krajše odgovorit na njih. Ranka pa ima drugačen tip vprašanj.
»Zašto nisi pospremio stol poslije večere? Zašto nisi izvadio mokru robu iz torbe poslije treninga?«
To je še bolj simpl. Na ta vprašanja ni odgovorov. In Ranka jih ne pričakuje. Jaz pa vedno dovolj stvari ne naredim, da ima ona vedno dovolj vprašanj.
»Zašto nisi pospremio svoju sobu? Zašto nisi ugasio svijetlo u veceu? Zašto nisi iznio smeće? Zašto nisi prljave čarape bacio u prljavi veš?«
Kako se lahko pogovarjaš s starci dve uri, mi nikoli ne bo jasno.
Potem je pa še tretji razlog, zakaj čefurji ne grejo družinsko v gostilne. Ker žena kuha. To, da en dan ne bi kuhala, ni variante. Vedno je sarma, ali musaka, ali pita, ali sataraš, ali punjene paprike. Če slučajno en dan žena ne kuha, je tu gulaš od včeraj ali pasulj od prejšnjega tedna. Ali pa je kaj zmrznjeno v frižiderju in je treba samo odmrznit. Zato se nobenemu čefurju nikoli ne mudi domov na kosilo. Ker se da vso to hrano na kašiku pogret. Pita je pa mrzla čisto v redu. Samo ob nedeljah, ko se jede koka i pečeni krompir u tepsiji iz rerne, je treba biti kao točen na kosilu. Takrat kao jemo vsi skupaj. Ampak takrat se pa meni ne da. Ker sta Radovan in Ranka itak spičena in še pet minut se mi ne da sedet z njima. Jebeš koku i pečeni krompir u tepsiji iz rerne.
Zato smo šli k Babniku. To je ena kmečka gostilna na drugi strani Ljubljanice, kjer imajo ful ugodne cene, če si hiter in če spizdiš, ko kelnarca ne gleda. En sam problem ima ta gostilna, in sicer ta, da greš lahko tja samo enkrat. Jaz ne vem, če je na tem svetu kak čefur, ki je bil dvakrat v njej. Ker vsak vikend kdo prlaufa iz Babnika sit ko prasec. Samo a sem jaz temu Babniku kriv, da so Fužine blizu in da kelnerca ne laufa za nami po naselju.
Samo me je pa čisto razpizdila ta kelnarca iz Babnika. Pizda ji materina njena, ker nas je od začetka gledala, kot da smo največji lopovi. Samo zato, ker zgledamo taki čefurčki, ali kaj? Prav videl si njen pogled, ko nas je gledala in si mislila, da bomo po kosilu spizdili ven. Saj smo res spizdili, ampak ni to fora. Fora je, da ona ni mogla vedeti, da bomo spizdili, pa nas je vseeno tako gledala pa nam talala bedne porcije pa vse. Ker kaj če bi Getafe spušil od Alavesa in bi Aco zadel na stavnici in bi imeli keš in bi mi na koncu plačali? Kaj bi bilo? Ona bi nas isto tako gledala. In v tem je keč! Kurba pofukana. To, da te gleda, kot da si lopov, še preden sploh si lopov. In tako nas vedno vsi gledajo. Vedno vsi samo gledajo, kaj bomo spizdili pa kaj bomo rasturili pa koga bomo nalemali. Prav hotel sem na koncu vstati pa iti do šanka, pljunit na hiljadarku in ji jo prilepit na čelo. Pička ji materina ciganska. Ona bo mene gledala.
Samo itak nisem imel hiljadarke. Nisem imel stotke. Imel sem petdeset jebenih tolarjev pa še malo drobiža. In smo laufal. In to je vedno smešno, kako štirje tipi laufajo ko budale pred eno matoro kelnarco. Laufaš, ko da te ganjajo specialci. In ne da bi se ustavil, ko prideš do Fužin, pa potem lagano naprej. Ne, ti laufaš vse do basket igrišča. Noben sploh ne pogleda nazaj. Tega res nikoli nisem štekal. Štirje kao jaki tipi, najjači, pa ena debela kelnarca. Pa še pol na Fužinama, ko že vsi hodijo lagano sportski, ko da so lihkar sterali Seku Aleksić, še če takrat rečeš 'Pazi!', vsi takoj cviknejo in spet začnejo laufat! Ej, če to ni neka psihološka fora.
Zakaj več noben ne špila basketa
V zadnjem času so basket igrišča na Fužinama prazna. To je tako, če šole ne obnavljajo svojih igrišč pa če županja, ki je s Fužin, nič ne zrihta. Potem pa ni tabel, ni mrežic, ni nič. Meni je to res tužno gledat. Prideš na basket in nikjer nobenega. Tamali se fiksajo ali pa nabijajo videoigrice. Na Fužinama je šest basket igrišč, plus koš na teniških in igrišče pred ludaro, kjer imajo zraven pipo in lahko piješ vodo. In od vseh teh igrišč se igra samo na Krajevcu, pa še to je najbolj prfuknjeno igrišče na svetu, ker sredina ni aut. To pravilo si je nek bongo sto let nazaj izmislil in zdaj še vedno velja. Na vseh basket igriščih je sredinska črta konec igrišča, če igraš na en koš, samo na Krajevcu ne. Pa še tam danes ni hudega basketa. Včasih je bilo na vsakem košu ene par trojk, igral je Rašo Nesterović, pa ful enih hudih modelov, pa eni starci so špilali, ko jih nisi mogel nabit pa da se jebeš. Pred gostinsko so igrali eni opasni modeli iz petnajstke, ki so zraven igrišča nabijali Public Enemy na kasetofon in igrali zajeban basket. Tudi če ni znal model tapkat, je bil pa močen pa te je odjebal. Kdo ve, kje so zdaj te legende, ti razni Jordani. Samo pred gostinsko pa ni table že najmanj deset let. Pri nas, na Rusjanu, se je igral en tak u izi basket, samo je bila vedno dobra zajebancija, pa ful folka se je okupilo, zdaj pa pridemo pa tam en mulo neki šutira, žoga večja od njega. Nimaš s kom igrat tri na tri. Tuga živa. Potem pa po teveju slišiš, kako so neki zmatrani lulčki pametni pa serjejo o tem, da je vedno več drogic pa tega. Naj grejo malo u šetnju od basketa do basketa pa da vidijo, kje je folk. Itak da se fiksa, če prideš na basket ali pa na fuzbal,
pa nikjer nobenega. Po mojem je več narkomanov kot basketašev na teh igriščih.
»A daš mal žogo, da vržem eno trico?«
Aco mora vedno nekaj sikat tamalim. Ker so kao nam težili in nas metali dol s koša, ko smo bili mališani, zdaj pa on kao otroke uči reda. Da se ve, kdo je glavni. Ampak tamali danes ne jebejo žive sile. Mi smo bili presrani pa se nismo upali nazaj sikat in smo šli lepo dol z igrišča, danes pa se mali duvajo pa kregajo s tabo.
»Dej no, sej ti je ne bom pojedu. Sam eno trico vržem.«
To so ti tamali. Polne riti imajo vsega pa starci jih nikoli ne kajširajo, tako kot je treba. Kao neka moderna vzgoja. In potem mu mora Aco na silo spizdit žogo, da vrže tisto svojo kurčevo trico, in mali je potem užaljen in gre mamici jokat, in Aco se raspizdi in mu nabije žogo u pizdo materino proti Ljubljanici.
»Evo ti žoge, pizda si tečen ko ...«
Ode mali kući plakajući! Mi pa sedimo lepo na tribuni pred praznim basket igriščem in uživamo.
»A bo kdo mal trave? Od travara Jove?«
Trave jaz nočem. Jebiga, če sem pa športnik. Čikci mi sedejo včasih. Tako malo za foro, če pa bi Radovan zvedel, da duvam, bi me rasturio u paramparčad. Jaja bi mi svezo oko vrata. Ni tu zajebancije. Droga ili žoga. Cigara, ena, dve, to ni nič takega, saj je tudi Radovan pušil, ko je bil mlad, ampak če bi popušil en džoint, letio bi kroz prozor naglavačke sa trinestog sprata. Saj ne, da ima naš blok dvanajst štukov, ampak za to priložnost bi Radovan smislio še trinajstega. Ode glava. Zato gledam Dejana in Adija, kako duvata, jaz pa prižgem enega na izi in niti ne inhaliram. Bolj za foro.
»Noben več ne igra basketa!«
»Ni denarja.«
»Kaj pa rabiš denar. Tamaumu vzameš žogo pa igraš, kucaš pa to.«
»Ma ne, ampak ni perspektive.«
Včasih Dejan res najavi kako tako, da te zvije. Kaj ve on, kaj je to perspektiva. Človek nima blage veze o ničemer. Celo osnovno šolo je imel vse šut. Za dvojko pri zemljepisu se je moral naučiti samo vse kontinente na pamet, pa mu ni šlo. Na koncu se je z zemlarco zmenil, da ji za dvojko našteje vseh sedem londonskih klubov, ki igrajo v Premiershipu.
»A ni perspektive? Pa ti bi lahko vodu dnevnik.«
»Dober si ga to povedu! A ti sploh veš, kaj je to perspektiva?«
»Valda vem!
»Kaj? Ajde, majke ti, povej, če veš!«
»Zakaj? Ti povej.«
»Pa ti si bil pameten.«
»Mamica ti je pametna, k te ni naučila, kaj je to perspektiva!«
»Dej, k nimaš blage veze, kaj je to perspektiva!«
»To je tist, k pride pol, v prihodnosti. Če bo kul pa to.«
»A v prihodnosti? Jebote, kake ti danes najavljaš, stari! Boš doktoriru, al kaj? Ni perspektive!«
»Basketa noben ne igra, k se nobenmu več ne da. Folk je len, stari. Ne da se jim premaknt! Dej, poglej Nušića. Kje se njemu da laufat po igrišču! Folk je čist v pizdi. Ne jebejo, stari.«
»Ma folk je prfuknjen.«
In tako naprej. Ni lepšega. Sediš in uživaš. Boli te đoko.
Zakaj komunizem še ni izumrl
Ko pridem zvečer domov, molim boga, da Radovan že čori. Ker se mi res ne da odgovarjat na vprašanja, kje sem bil, s kom in zakaj nisem prišel na kosilo. Samo danes me je pa Radovan prav čakal. Sedel je v spodnji majci in gatah, kar mu ga pride ko njegova pižama, pa šaltal kanale. Potem se je pa začel nekaj muvat okoli mene in sem vedel, da to ne bo šlo tako lako. Nekaj je on naumil in zdaj mi mora to povedat. Pičkarija.
»Govorio sam sa ... ovim ... Krkovićem. On zna tamo ... u Olimpiji! Dobar je sa onim, kako se zove ... Ćućićem. Reko je da će vidit za tebe.« »Šta?«
»Pa za Olimpiju. On je stvarno dobar s tim ... Ćućićem.«
»Šta za Olimpiju?«
»Pa Olimpiju.«
»Ja neću u Olimpiju.«
Jebala ga Olimpija i Ćućić da ga jebo. Kje me je najdu ob enih zjutri. Pa spet je nervozen za popizdit. Jebala ga njegova nervoza.
»Je si ti lud, konju jedan! Šta nećeš! A šta ćeš? Da nećeš možda u inžinjere sa tim tvojim ocjenama? Ako nisi u Olimpiji, nisi nigdje! Misliš, da će ko dolazit na Fužine, da te gleda! Pička ti materina blesava! Ma idi budalo ... idi na Ježicu, među žene, kad si takav!«
»A šta će taj tvoj Ćućić! On je tamo fizioterapevt!«
»Jel zna Sagadina? Jel zna? Zna! A ko je glavni? Sagadin!«
Samo še Ranka nam je manjkala.
»Šta ste našli u ova doba da raspravljate. Probudili ste cijelo naselje.«
»Neka smo! Kad imaš sljedeći trening?«
»Sutra.«
Radovan spet piha, Ranka trpi, jaz imam pa vsega poln kurac. Sploh pa teh njegovih Krkovićev in Ćućićev. Cel lajf imam poln kurac teh Krkovićev in Ćućićev in podobnih šalabajzerjev. Vedno Radovan nekoga pozna, ki bo nekaj zrihtal, ker on spet nekoga pozna, in vse sami čefurji, ki se poznajo in vsi nekaj rihtajo in na koncu itak zajebejo. Če kdo misli, da je komunizem izumrl, se grdno vara. Radovan ga še vedno fura s temi svojimi Krkovići in Ćućići. Pri njih je vse ja tebi ti meni. Ne moreš iti niti v štacuno kupit kruh, da ne reče Radovan: »Čekaj, zvaću ja Ćućića, da vidi, jel u pekarni kod Krkovića ostala koja štruca viška!« Za vsak kurac se išče veza, samo se gleda, če je kje kdo na -ić, in potem se gleda, kdo ga pozna, ker če je na -ić, potem je čefur in čefurja valda pozna nek drug čefur. In isto, če se pokvari pralni stroj, potem ne kupiš novega ali ga odneseš na servis, ampak kličeš Krkovića, ki pozna nekega Ćućića, ki bo to zastonj popravil. Itak. Sve džabe. Čefur čefurju. Pralni stroj gre pa potem čez dva dni spet v kurac. Komunizam je šel v kurac, ker so ljudje delali za male pare. Samo Radovan in njegovi Krkovići in Ćućići tega še niso skontali. Njih je vedno več in so povsod. Vsi se poznajo in si delajo usluge, v bistvu pa drug drugega zajebavajo. Ko sem začel trenirat basket, ni moglo brez Krkovića. Ne, on je moral na Slovanu kontaktirat nekega Ćućića in se kao nekaj zdilat. A vsi ostali prišli lepo na trening in začeli trenirat. Kaj jaz vem, to je najbrž zato, ker so vsi oni takrat v Jugi prišli v tujo republiko in niso imeli blage veze in so vsi presrani iskali svoje ljudi, da jim kao pomagajo, da se
lažje znajdejo, ker niso znali ne jezika ne nič. Ampak po tridesetih letih bi pa lahko kaj na tem svetu naredil brez Krkovića in Ćućića, jebo ga Tito, da ga jebo.
Zakaj čefurji ne govorijo o seksu
Zjutraj sem se v liftu spet fural s tisto voditeljico iz osmega štuka. Joooj, kaj bi ji delal. Res je huda. V živo je še boljša kot po teveju. Pa vedno ultra picnuta. Štikli pa oprijete hlače, da potem ritka lahko šejka, da se ti zrola, ko hodiš za njo. Meni je bilo vedno glupo nekaj dobacivat pa to. To mi je šlo vedno na kurac. 'Alo mala, a bi ti men dala!', 'Punca, maš všeč polovičke!' pa podobne najave. Kr neki. Samo da bi pa jaz kaj drugega rekel, sem pa prevelik luzer. Res sem tupko za te zadeve. Ona pride v lift in lepo zamiriše po njenem parfumu, a jaz se zabuljim v tla, in potem ko gre ona ven iz lifta, grem počasi za njo in gledam njeno dupence, kako skače v oprijetih hlačah. To je moj ljubavni život. Sranje. Da bi ji kaj rekel ali kaj, to ni šans. Sploh se ne spomnim, kdaj sem jo nazadnje pogledal v faco. Saj vem, da bi me odjebala, ampak mi gre vseeno na kurac, ker nimam muda, da bi probal kaj. Prav bojim se je. Userem se živ, ko jo vidim.
Tudi Adi pa Dejan sta podobna luzerja, s tem da onadva še izgledata tako, da itak nimata kaj praskat, ker mora Adi prej še zrast, Dejan pa mora poštimat mozolje pa to. Aco edini neki mota te bejbe, pa še on neke male čefurke iz osnovne, ki mu itak nikoli ne dajo, in potem pizdi pa jih pusti pa ga potem še pol leta kličejo. Mi trije smo pa katastrofa. Adi samo porniče gleda in po mojem se mu bo še scufal od njih, ker on je manijak. Itak da pozna vse glumce iz porničev, kar je bolano, potem pa še razlaga stalno o njih, pa kako pa kaj, pa dosadan je že s tem, samo ga včasih ne moreš ustavit. Najhuje je pa, ko začne razlagat, kako Mirsad fuka Samiro. Meni je to res bolano, ampak Adi pa kar razlaga. Itak da si zmišljuje pa nabija sto na uro, samo meni slabo rata, če pomislim na Mirsada in Samiro. Če bi jaz njiju poslušal, kako se garata, se mi ne bi v lajfu več dvignil. Adi pa potem razlaga še, kako Mirsad drma neke kelnarce pa ne vem koga še vse. Bolano. Boga pitaj, zakaj mora to razlagat, ampak ta njegova družina je itak prolupala.
Dejan pa stalno nekaj dobacuje, pa to tiste najbolj vulgarne najave, da potem vse bejbe, ko nas vidijo, spizdijo stran. Enkrat ko je dobacival voditeljici, sem ga skoraj zašamaril, ker je bil res nagravžen. Pa žvižganje. Stalno. Vsaki, ki gre mimo. To je najbolj čefursko na svetu. Kje so si to izmislili, da mi je vedet.
Vse bolj ko razmišljam, bolj se mi zdi, da imam jaz s tem, s seksom pa to, neke težave. Jebiga, če bi bil normalen, bi že kakšno sprčil. Potem pa razmišljam, da je to zato, ker je pri nas doma seks tabu tema. O seksu se čefurji ne pogovarjajo. To ne obstaja. Po mojem itak Radovan in Ranka nista že sto let. Kje bosta, če sem pa jaz v sosednji sobi, stene na Fužinama so pa tako tanke, da slišim Radovana, kako smrči. In če je kakšen film na teveju, pa začneta tam dva kao nekaj mutiti pa to, Radovan takoj zamenja program. Jaz si ne predstavljam, da bi Radovana vprašal, kdaj je on prvič, ali pa Ranko. Edino, ko se omenja jebačina, je takrat, ko se govorijo kaki mastni vici, ko Mujo guzi Fato pa to. Drugače ni šans.
Z Adijem, Dejanom in Acotom se tudi ne pogovarjamo o tem. Resno mislim. Zajebavamo se itak stalno pa Adi razlaga, da bi bambusal Tanjo Ribič pa Rebeko Dremelj, Dejan Jeleno Karleušo, Aco pa Natašu Bekvalac. Jaz ponavadi rečem Severino in potem me zajebavajo, da sem ustaša, mamico jim njihovo. Dobre zize pa so nadnacionalna kategorija. Ampak nikoli ne pričamo resno o tem. Ker se vsak boji, da ga bojo drugi jebal v glavo, če pove, kaj ga jebe. In itak, da bi ga. Če bi jaz rekel, da me daje voditeljica, bi vsakič, ko bi šla mimo, Dejan začel dobacivat: »Ej voditelca! Voditelca! Marko bi te guzio v to tvojo guzo!«
Zato pa spet gledam v tla. Spet ima štikle in spet miriše lift na njen parfum. In spet se odprejo vrata lifta in spet počakam, da se malo odmakne in grem za njo. Spet ima oprijete hlače in spet šejka ritka levo desno, gore dole. Mašala dupence! In spet grem za njo do postaje in ona gre na bus, jaz pa kao čakam naslednjega, in potem ko bus odpelje, grem nazaj pred blok.
Si ga pa ne morem drkat na njo. Ne gre. Čudno je to, ampak ne gre. Lahko si ga na druge sosede pa na sošolke pa to, na njo pa ne morem. A je to zaljubljenost ali koji drugi pičkin dim, ne vem, samo vem, da je ta moj ljubavni život totalno v kurcu in da sem jaz totalno v kurcu in da tudi naslednjič, ko bova sama v liftu, ne bom zucnul, ampak bom spet buljil v tla. Mogoče je bil Radovan isti papak, ali pa še večji, in zato zdaj noče nič govorit o tem, ker mu je še zmeraj tečno. Jebiga, krv nije voda.
Zakaj sem nehal trenirat
Za nagrado, ker sem enemu Olimpijinemu klokanu prošetal zubiće levo desno po brnjici, sem bil suspendiran za en teden. To se je tisti naš moron od trenerja spomnil in mi potem ves naduvan in pameten nekaj sral o športni etiki. On je ena zarukana štreberčina, ki se je košarke učil iz knjig, jebale ga one. Športno etiko si lahko v buljo zatakne, ker nima treh čistih o basketu. Nadudlal se je neke ameriške šablone in je bil dvakrat v Ameriki na kao nekih tečajih, samo mu to nič ne pomaga, če ne zna model tapkat pa če se ob črte spotika. Jebala ga športna etika pa suspenzi pa ostale pičke materine. Umislil si je tisto tablico in zdaj nekaj crta po njej in misli, da je to ful neka taktika. Ti naduvenkoti bojo zjebal slovensko košarko. To je ta mentaliteta. Če ga vprašaš, kdo je najboljši basketaš, bo rekel, da tisti, ki dobro bloke postavlja, pa skače, pa zapira v obrambi, pa pozna vse akcije v napadu, ne pa tisti, ki utrpa deset trojk pa kucne čez tri mrge pod košem. Važno, da si priden pa da ubogaš trenerjeve taktične zamisli. Če bi Jordan samo trenerje poslušal, bi bil navaden kurac od ovce, ne pa legenda. In ti suspenzi niso zato, ker smo zelenčke debilčke malo podžombal, ampak zato, ker v zadnji sekundi nisem upošteval njegovih taktičnih gluposti, ampak sem dal koš. To je ta žalost slovenskega basketa. Ti razni mali debeli krmežljavčki, ki prodajajo bučke o košarki.
In zato sem zanalašč prišel na trening petnajst minut kasneje pa s čikom v gobcu. Krofek zavaljeni mi ga lahko popuši. To je sramota, da lahko taki medvedki trenirajo na Slovanu. Ipak je to kao resen klub. Takoj sem ga videl, kako je stal tam pred dvorano že ves napaljen, pripravljen, da nekaj sere, in ko me je videl s čikom, je začel kar pihat, pa tista njegova rdeča lička seljačka so se še bolj pocrvenila. In potem hočem v dvorano in mi model ne pusti in me začne vleč stran. In me krofek vleče do mojega čika, ki sem ga fuknu v travo.
»Poberi to.«
»Zakaj?«
»Poberi to.«
In potem poberem in gledam, če je kje kakšen koš za smeti, če je že tak moron, da me jebe z ekološkimi forami.
»Adijo. Ko boš hotu igrat košarko, pa prid nazaj.«
In gre v dvorano pa zaklene za sabo. Ne morem verjet. Kere buče. Pa ta ni normalen. Pička mu materina štreberska. Ker trunto! Ne morem verjet. To ti je to. To je hvala, ker daš koš v zadnji sekundi in si državni prvak. Pa tega ni nikjer na svetu. Takšnih moronov. Zato pa Slovenija nikoli ne bo nič naredila v basketu. Zato bo vse propadlo. Vse bo šlo lepo po gobe. Pička vam materina pederska. A ti mamica šije brezrokavnike ali ti jih tvoj fant? A se bosta s fantom poročila, dupelizac kretenski! Popuši ga, majmune nadrkani. To je lahko samo v tej pofukani Sloveniji. Daš koš v zadnji sekundi in naslednji dan te odjebejo. Če bi se Jordan rodil v Sloveniji, bi nosil brisačke tistim, ki dobro postavljajo bloke. Marš more u pičku materinu! Čipša none! Pejt v kurac, buzi guzi! Da bog da ti šupak prokrvario!
Ne jebem več. Dosta je bilo. Pa ne bom več treniral. Saj bojo še klical pa prosil, če pridem. Še žal jim bo. Pičke slovenske. Kaki šupki. Naj vam igrajo Nejci pa Rančići, pa boste vi kurac državni prvaki, zgemboti gubavi. Ko vas jebe. Bom pa tri na tri igral na Fužinama. Itak je to boljši basket od tistih vaših risbic na tablicah.
Ko sem tako hodal in se delal, da sem najjači in da ne jebem žive sile in da me zaboli uvo za cel svet, me je zjebal zvok tapkanja iz dvorane. Slišal se je trening, dvajset žog, škripanje superg pa to. To me je zjebal, da sem imel kar naenkrat solzne oči. Jebo mater, da nisem jokal v lajfu, ampak ti kurčevi zvoki so me pa zjebal. Ubil so me. Kar ustavil sem se in poslušal trening. Kot hipnotiziran. In pol se spomnim še Radovana in pomislim na to, kaj mu bo delalo, če zve, da ne treniram več, in sem bil gotov. Muka mi je bilo, bil sem popizden, da so mi tekle solze. Hotel sem iti v dvorano in jebati mater tistemu kretenu. Samo sem kar stal tam in nekaj cmizdril in poslušal tapkanje žog. Čisto me je zjebalo. Potem sem pa začel gledat, da me kdo ne vidi, pa brisat solze pa se obračat proti steni dvorane, pa potem sem hitro spizdil od tam, da ne bi koga srečal. In potem hodim peš ob Ljubljanici proti Fužinam in razmišljam, da ne morem nobenemu povedat, da me je to tako zjebalo. Radovanu sploh ne morem povedat, da ne treniram več, Adiju, Dejanu in Acotu pa moram itak nekaj glumit, da sem kul pa to. Sranje. Zajebo sam, dobro sam zajebo. Mamicu mu pedersku, da bog da ga King Kong karo u šupak!
Zakaj smo končali na policijski postaji
Delal sem se, da sem sfukan od treninga, in sedel v tišini pred blokom in poslušal debate o tem, a ima več šans za predsednika Amerike pička ali niger. Ali pa peder. Še sreča, da Dejana še ni bilo, ker bi potem pa res slišal hude argumente. Že Aco pa Adi sta bila dovolj genijalna.
»A je več nigerjev ali je več pičk? Več je pičk in pičke bojo valda volile pičko!«
»Kaj pa če bojo črnke volile črnca? A?«
»Bojo moj kurac!«
»Itak da bojo črnke volile nigerja. Taki so ti nigerji.«
Adi je v življenju videl več nigerskih kurcev v porničih kot pa nigerjev. Ampak on ve. Včasih mi grejo te pametne najave res na kurac. Včasih se mi tega res ne da poslušat. Dosta više. Jebali vas nigerji i pičke!
»Fora je v tem, da Američani so rasisti. Kje bojo uni kukluksklanovci glasoval za nigerja, ajde ne seri!«
»Ti si prfuknjen. V Ameriki je itak največ Mehičanov, pa Kitajcev, pa Italijanov. Oni bojo glasoval za nigerja!«
»Američani bi prej glasoval za pederčino k za nigerja.«
Jebeni ameriški filmi. Zaradi njih vsak čefur misli, da ve vse o Ameriki in o hamburgerjih in o pički materini. Jebala vas Amerika po sred šupka. Končno evo Dejana, mamicu mu njegovu strogu, ki ga ne pusti ven.
»Kaj je? A je šla mamica v službo?«
»Končno! Pizda ji ... Tečna je, k je fotr dons spet u Kubani, do jutr! Spet bo ob petih zjutri s Terzićem po Fužinah ...«
Dejanov fotr, Duško Mirtić, zvani agent nula nula tri, je teški intelektualac, ki je celo hodil na faks in dogural
do tretjega letnika gradbeništva. A potem je uletela mamica Sonja in mali Dejan. I piši kući propalo. Duško se ga je lepo zaposlil pa rintal po cele dneve pa to, potem pa pride osamosvojitev in so mu Slovenci jebali nanine nane nanu. So ga izbrisali. Kaj je on prčkal pa mutil, jaz ne vem, ampak so pa izbrisali in njega in Dejana in Dejanovo sestro Natašo, samo je Sonja, ki je Slovenka iz Slovenskih Konjic, potem za Dejana in Natašo nekaj spedenala. A za Duška pa ni šlo. Agent nula nula tri je bil opasan za deželu. In Duško ga se propio. Saj ne, da ni že prej tankal ko veliki, samo od takrat je pa prav pojačal in se ga naliva ko blesav. Ponavadi v Kubani, kjer se ga stari čefurji pač nasekavajo. Zraven Kubane je pa Lakotnik, kjer se ga nažigajo mladi čefurji. Eto ti perspektive. Vse ti je jasno, če ta dva lokala pregledaš.
»Zadnjič bi ga mogu videt, k ni mogu odklent. Pol mu jst odprem in a veš, kaj prav model? Prav: Najlepša hvala! Pa ne morš verjet. Najlepša hvala. A veš, kok morš bit nabasan, da rečeš najlepša hvala!? In to po slovensk! On govori slovensk, sam k je čist nabasan.«
»Sej to je pol skoz!«
»Mu bojo dal še državljanstvo!«
»Joj, moj fotr ...«
Nekje vmes med vsemi temi debatami o fotrih, ki so med čefurji zelo priljubljene, sem jaz izdavil, da sem nehal trenirat. Valda smo se smejal in zajebaval in ugotavljal, da je košarka za pedre in da itak ne moreš celo življenje samo tapkat, ampak meni je bilo pa za popizdit mučno. Vse mi je šlo na kurac. Te neke fore, pa hahaha, pa super stari, pa ko jim jebe mater, pa gremo polomit pedra, pa kurci turci, vse to me je v tako slabo voljo spravilo, da sem mislil, da se bom še enkrat zjokal tam na sredi otroškega igrišča, in sem se že videl obešenega na plezala. Jebem ti košarku i ko je izmisli.
»Moraš se ga totalno nažljokat, stari! Ni druge!«
»Ubijmo se do konca! Navali narode!«
Adi je začel peti neke narodnjake in res ni bilo druge, kot da se ga ucurimo. Kar tam na igralih. Ali pa na basket igrišču. Simbolika pa to. Res ni druge. Če se ga ne bomo razjebal, se mi bo scufal, ker me je prav napsihiral. Ampak na srečo je za pijanko vedno dovolj interesentov. Jebo jih jež pijandurski.
Itak nikoli nisem štekal te čefurske logike, da je alkohol zakon, droge so pa smrt. Ampak to je najbrž zato, ker so vsi naši fotri pa matke seljačka djeca, in kaj oni vejo, kaj so to droge. Niso se oni palili na hipije pa decu cveća pa te fore. Oni so v času seksualne revolucije in elesdeja hodili na lokalne seljačke pijanke in svadbe, pa pili konjak Zvečevo, pa lokalnim pevaljkam zatikali dinarčke među sise. Jebo ih Mile Kitić, da jih jebo. Kaj so oni vedeli, kaj je to marihuana. A vse vrste rakije so sprobali že pri šestih letih. Ampak rakijo pijejo vsi v selu, in to na veliko. Če gremo dol k našim, to se ga pije u božju mater, samo da se usedeš, že je rakija na mizi in že se pije. A če bi jaz rekel dol, da sem v lajfu potegnu dim trave, pa to bi me zgazili. Striko Dragan bi me držal, Radovan pa tambural, potem bi se pa zamenjala. A da litar rakije zvrnem na eks, potem bi pa bilo: »Tooo, momčino, nek se zna, da si Đorđić! Ožeži!« In tudi nam štirim genialcem ni nič lažjega kot to, da se ga prbijemo. Pa ajde kakšen dim. A da kdo omeni trde droge, ne daj bože heroin, to bi vsi samo gledali. I mi smo ti seljačka djeca. Katastrofa živa.
Samo se ga pa še nikoli nismo nafukal tako kot zdaj. Bolano. Ni čudno, da se nam je čisto odfukalo. Meni najbolj od vseh. Bilo je vsega. Nasilja, nacionalizma, primitivizma, šovinizma, idiotizma, vulgarizma, vsega. Začelo se je fino, mirno, na basket igrišču. Samo po ene parih litrih se je meni snelo in sem fuknil flašo v tablo. Flaša je bila še napol polna in se je tisto vino rasfukalo po tabli in povsod, da so vsi popizdili. Sploh Aco.
»Idiot! Pička ti materina otkačena! Marš budalo!«
»Kaj je! Najjači smo, najjači! Cigani smo, cigani!«
»Ma marš, idiote jedan!«
Dejanu pa Adiju je bila pa fora in sta začela še sama cilat tablo s flašami. Samo sta itak levaka in sta vse falila. Dejan je bil tudi čisto gotov.
»Srbija! Srbija!«
Potem pa vedno začne s temi nacionalističnimi forami. In jaz nasedem.
»Bosna! Bosna!«
Ampak še sreča, da je Adi zajebant.
»Azerbejdžan!«
»Azerbejdžan! Azerbejdžan! Azerbejdžan!«
Koji kurac Azerbejdžan, pitaj boga, če to sploh obstaja. Ampak še dobro, da je Adi prešaltal iz tiste Dejanove Srbije, ker ko je Dejan pijan, zna sikat z nekimi četniškimi forami in ga vsem namori. Vse nas je zadela vojna v Bosni. Pri Adiju so imel sedem sorodnikov v stanovanju, pri nas je bila moja sestrična Zorka. Samo se jaz nič ne spomnim, ker sem bil še klipan. Mi smo pa potem v ene tretjem klasu imeli neko obdobje, ko smo se ful kregal zaradi vojne v Bosni. Totalno prfuknjeno, ampak stalno smo se nekaj prcali pa jebali na nacionalnem nivoju pa ponavljali, kar so starci doma pametovali, in ker so naši starci budale, smo tudi mi lupali budalaštine. Glupo do konca. Še danes se znamo kdaj spičkat zaradi tega in to se mi zdi čisto prfuknjeno. Mislim, koji kurac se imaš za kregat o tem. Itak je vsak sam najbolj pameten in nikogar ne moreš prepričat v nič.
»Moldavija! Moldavija!«
Tema! Ne vem, kako smo prišli do busa, ampak vem, da je bila gor neka pička. Taka boga, ampak huda mala. In itak, da je Dejan začel dobacivat. Mi pa tudi. Jebiga, bili smo mrtvi.
»Jaz tebe poznam. Ti si iz trojke, a ne? Slišal sem, da pičke iz trojke ful fukajo. A je to res?«
»Ej, mala! A bi ti men dala? Če bi ti men dala, bi ti reko hvala!«
»Piiičkee!«
»A maš to od mamice torbico al svojo?«
»Kako ti je ime? Ziher je Sanela.«
»Sanelaaa! Sanelaaa!«
Una budala od Dejana je šel pa do nje in jo prijel za lase.
»A si jih barvaš? A z Loreal barvami al z unimi, k jih u Sadje zelenjava prodajajo?«
Tamala je spizdila do šoferja in model je ustavil avtobus in je spizdila dol.
»Ej, Miško. Vozi. Ne se ustavljat, k bo šla dol, pizda. Pa a si peder, pička ti materina? Kaj si je pustu, da gre dol!«
Hotel sem spizdit tisto tablico, na kateri piše 20 na zadnji strani busa, ampak nisem več mogel stat na nogah in sem se zavalil na zadnji zic. Drugi so začeli vsi lupat ko munjeni po šipah, da se je bus tresel, in šofer je ustavil avtobus in odprl vrata.
»A greste dol, prosam.«
Še en čefur. Ne moreš jih sfalit pa da se ubiješ. Meni pa se je že temnilo in sem mislil, da se bom kar onesvestil.
»Daj ti raje pelji, prosam, da ti ne bomo avtobusa polupal.«
»Dej da ne bo šaka nos patos! Pička ti materina!«
Vem, da smo se potem drli nekaj in lupali po šipah in Aco je odtrgal dol tisto rdeče za šipe razbijat in je s tistim tolkel po zicih in je enega čisto rasturil. Model pa sploh ni več ustavljal avtobusa, ampak je pičil po svoje. Meni se je že tako vrtelo v glavi in sem sedel na svojem zicu in se nisem več mogel premaknit, in potem samo vem, da me je Adi nekam vlekel in da se je neki drl in da sta me potem kar naenkrat od nekje dva cajkiča dvignila in ko vreču krompira odnesla dol z busa.
Zakaj je slovenska policija v pizdi
Po mojem na svetu ni večjih debilov od slovenskih policajev. To so največji šupki, kar jih je. To ne moreš verjet, kaki bumbari so to. Retardirani v nulo. Res. To so taki psihoti psihopatski, da to sploh ne moreš dojet. Kr neki. Kr neki. Dobijo te kao mrtvega, za na pumpanje, pa nič nisi naredil, malo si na busu galamil, in potem te nabijajo ko krave. Udri po bubregu, pička jim materina. Najhuje je pa to, da oni itak vejo, da ti nič ne morejo, in te bojo zjutraj tako ali tako spustili domov. Ampak boli njih đoko. Oni te bojo celo noč pendrekiral po ledvičkah, ker kurbe itak vejo, kam te morajo opalit, da se ne bo nič poznalo. Boli pa ko svinja. Bil sem prbasan najbolj v lajfu, pa me je tako bolelo, da sem mislil, da bom umrl. Potem pa še te njihove fore. Ne morejo te lepo lemat, ampak se morajo iti še neke jebene retardirane igrice. Kaki kurci od ljudi so to. In potem narišejo drevo na steno in neke jabuke, ti pa da boš skakal in se zaletaval v steno in jih obiral. Majmun pa s pendrekom stoji ob steni in ti nabija pod rebra, vsakič ko ne dosežeš ali pa ko fukneš po tleh. Pička jim materina ušiva. Še ko bruhaš, te debil kretenski ne pusti pri miru, ampak te neki šuta po nogah. Pa skoz se ti neki derejo direkt v faco. Ko da bi me pljuval. Že tako ti je slabo, potem te pa nabijajo v trebuh, da kozlaš ko prasec.
Potem pa grejo pa te pustijo tam v sobi na tleh in jih ni par ur. In ti ležiš tam ko debil in ti je najbolj bed na svetu. Pa itak ti se vrti, pa boli te vse, pa ne moreš niti vstat pa se usest na stol, samo tudi če se usedeš, ti je pa še bolj slabo, pa itak fukneš po tleh. Potem pa pridejo pa te nekaj sprašujejo, pa spet tamburajo, pa ne vem kaj vse. Pa hoteli so, da povem, kdo je bil še na avtobusu z mano, pa te fore. To so totalni ludaki. Sikoti. Bolani so, majke mi, da so bolani, sto na uro so bolani. Umsko zaostali so, res.
Še najbolj zajeban je pa to, da dobiš potem svojo kartoteko, in vsakič ko te naslednjič dobijo, si najebal, ker že imaš kartoteko, in si takoj sumljiv in takoj si kriminalac in ne vem kaj še in takoj začnejo padat šake jake. Boli njih patak, oni samo bubajo. V bubrege, pičke hinavske. Da ne boš plav pa da ne bo potem fotr videl, da so te nalomil ko prasca, in jih bo potem tožil, ker si itak maloleten pa te kao ne bi smeli. Boli njih za to, kaj bi oni smeli pa kaj ne. Udaraj! Ni tukaj zakonov. Jebeš to. Oni so te ujeli in gotovo. Lahko se jebeš. Nimaš za burek. Šuti i trpi. Pa zaletavaj se v steno in kupi nacrtane jabuke, jebem im mater u pičku bolesničku.
Sam največja jeba je pa na koncu. Najprej ti dajo lepo brisačo v roke in moraš lepo počistit svoje kozlanje, potem pa ti prinesejo papir in kuli.
»Podpiš, da te nismo tepl, in zgin. Fotr te čaka zunaj.«
Kaj me niste tepl, majku vam pandursku. To je totalna štala, ker itak ti je jasno, da če ne podpišeš, ne boš šel ven ali te bodo pa ubili ko majmuna.
»Ne bom nič podpisal. Ne znam pisat.«
»A si pogumen ali kaj?«
Zdaj so pa začeli pendreki padat. Živala prfuknjena me je porinil ob tla in me tako prijel za mišico, da sem mislil, da se mi bo zmešalo. Bolelo je ko sto mater.
»Pička vam mate...!«
Nisem mogel naprej, ker je kreten tako pritisnil, da sem samo še tulil od bolečine. Ko je malo popustil, sem pa samo začel jokat. Kar usulo se je. V lajfu nisem cmizdril pred drugimi, zdaj se mi je pa odtrgalo. Gotovo.
»Pička vam ... vi niste ... normalni ... boli ...«
Nekaj sem tulil med jokom, oni so se pa režali ko prasci. Bolniki.
»A boš še enkrat ali boš podpisal? A si še zmeri pogumen?«
Spet me je stisnil, moron, samo zdaj bolj na hitro. Nato se je pobral z mene. Solze so mi tekle in sem jih nehal brisat, šmrcal sem ko mališani v vrtcu. Debil me je pa spet z nogo našopal v trebuh.
»A boš vstal ali ne? Kaj jokaš, pizdica mala cmerava?«
Na koncu valda vsi podpišejo. Jaz sem komaj držal kuli v roki, ker me je vse bolelo in sem cmizdril in se tresel, in ko sem podpisal, sem se zrušil na stol, majmun za mano pa je pograbil stol in ga potegnil stran, da sem se razjebal po tleh.
»Šetaj, mali! Oči te čaka pred postajo.«
Jebo ti oči mamicu, a prav!
Zakaj je Radovan prišel v Slovenijo
Stal sem na recepciji policijske postaje in si brisal solze. Pred policijsko sta stala Radovan in Marina, Acotova matka. Ni bilo šans, da grem ven, dokler se mi še pozna, da sem cmizdril. En bumbar pandurski me je pa gledal pa neki mahal z rokami, da naj se poberem. Ampak ni bilo šans. Odpihoval sem in se poskušal umiriti. Vprašal sem, kje imajo vece, pa mi je debil rekel samo: »Vozi!« Neki sem se brisal v rokav pa gledal Radovana. Bil je bjesan ko pas. Samo je Marini zdaj nekaj govoril in ona ga je samo gledala in se po svoje smehljala. Marina je snažilka in je bolj boga. Meni se je vedno smilila. Taka najbolj dobra duša. Ona se sploh ne more jezit. Samo smijucka se. Pa vsem bi pomagala. Možeš joj drva na glavi cijepat, bi rekel Radovan. Zato se mi je pa smilila. Radovana me je bilo pa strah. Po mojem sploh ni hotel na policijsko postajo, ker mu panduri stanu na živac, in potem se ne more zadržat in bi se najbrž začel fajtat. Zdaj, ko je mator, se že pozna in potem malo izbegava take situacije. Zato najbrž stoji zunaj z Marino in ne gre na policijsko. Nervozen je pa za popizdit. Saj ga kar vidim. Še sreča, da je Marina z njim. Ona pomiri človeka, ker začneš skrbet zanjo in se ukvarjat z njo in ne s sabo.
Marina živi sama z Acotom. Aco sploh ne ve, kdo je njegov fotr, Marina mu ni nikoli povedala, ampak je govorila, da nima fotra, da ima samo njo. In zdaj Aco skrbi zanjo in ne ona za njega. Aco je glavni v svoji bajti, ker je Marina predobra za ta svet. Ljudje jo izkoriščajo, ker ona ne šteka enih stvari, tako kot je treba, in potem dela tudi, kar ji ni treba, in karkoli ji ljudje rečejo, ona naredi, ker misli, da mora. Edino potem je Aco odjebal te kretene in zdaj ji noben več ne reče nič. Prej pa je stalno ona pucala hodnik v bloku pa take stvari. Ker ji ni težko. Folk je res pokvarjen. Do bola.
Radovan me je videl. Ma nek ide u ... Itak mi gre tale cajkič kurčič že na jetra. Ko so se odprla vrata policijske in sem prišel ven, se je Radovan obrnil in me sploh ni pogledal, ampak je šel do avta. Jaz sem šel za njim, in ko sem šel mimo Marine, se mi je nasmehnila, kot da sem lihkar maturiral. Ona je res predobra za ta svet. Radovan pa se je usedel v avto in prižgal motor. Jaz sem se usedel zraven. On pa je odprl okno.
»Marina! Da te počakamo?«
Marina se je samo nasmehnila in odkimala.
»Ma nemoj zajebavat, Marina, nećeš valjda pješke na Fužine.«
»Ne treba. Hvala, Radovan.«
»Nije dosta, što si morala doć pješke, nego da se i vraćaš.«
Saj res. Marina nima avta. Ko so jo panduri sredi noči zbudili in jo poklicali, da pride v Moste na postajo, je najbrž šla peš. Kreteni ji pa najbrž še niso povedali, kaj je z Acotom. Najbrž se je na smrt prestrašila.
»Pejte vi domov. Bom ja sama Acota počakala.«
Samo da je Aco živ in zdrav. Ona se za njega boji, da mu je kaj bilo. Da ga niso preveč tepli.
»Dobro. Kako hoćeš. Samo se nemoj previše sekirat. Ništa to nije. Desi se. Mladi su. Kad će, ako neće sad, jeli tako. Sta ćeš.«
Marina se je spet samo nasmehnila. Radovan je zaprl okno in sva speljala. Radovan me ni pogledal. Samo je bil vse bolj živčen. Marina ga je še nekako silila, da se dela mirnega, zdaj pa je zgledal, ko da bo samo še eksplodiral. Jaz sem spuščal glavo med roke, ker se mi je zdelo, da bo vsak čas priletelo. Da bo samo še bum. Še huje kot policaji. Radovan pa je lupkal po volanu in cmokal in vrtel glavo gor dol in si grizel ustnico. Bil je kot zver, ki bo napadla svojo žrtev. Nato pa zapelje desno pri Portalu in se ustavi na parkingu. Mislil sem, da me bo ubil. Žile so mu izstopile na obrazu. Nor je bil.
»Jel ti znaš, kako sam ja došo u Sloveniju? Jeli znaš, bleso jedna blesava! Ne znaš, a? Ništa ti ne znaš. Te nedelje smo imali utakmicu i trebo je doc trener Želje, da je gleda. Već se govorilo, da ću ja ić igrat za Želju. U prvu ligu. Znaš ti, šta je prva liga? U subotu, pazi, u subotu meni stari kaže: 'Sutra ideš u Sloveniju.' Ja mu reko: 'Stari, imam utakmicu, kakva Slovenija!', a on: 'Zaboravi, dobio si poso u Sloveniji.' I ja ujutro fino na voz i u Ljubljanu. Kakva utakmica, kakav Željo, kakva kariera.«
Ustavil se je, da malo odpihne. Trgalo ga je, čisto se mu je odklopilo. Pomislil sem, da ga bo šlog strefio.
»A vi se svi zajebajete. Razmažena derišta. Sve vam se pustilo i sad ... Jebo vas Milan Kučan, da vas jebo!«
Še naprej se je tresel. Zdaj sem že držal roke nad glavo, ker je bilo že jasno, da mi bo odtrgal tintaro. Ampak on je pa samo pihal.
»Daj mi cigaru!«
Kakšen šok! Kako ve, da pušim, mamicu mu njegovu. Nič mi ni bilo jasno. Razjebo sam se totalno. Odprl sem usta in buljil v Radovana in sem mislil, da me bo pobralo. Letim v Ljubljanico. Gotovo je. Radovanu se je zaštekalo v malih možganih in zdaj sem gotov.
»Šta je? Šta blejiš? Daj mi cigaru, sam ti reko!«
Počasi sem povlekel iz žepa škatlico in mu jo dal. On jo je pa ko manijak pograbil in si prižgal čik. V lajfu nisem videl koga bolj nervoznega.
»Zar nisi presto pušit?«
»Ma marš ...«
Zajeb. Zdaj me je pa začel šamarat. Zakril sem se z rokami in ni bilo hudo, ampak je pa trajalo. Živčno je mahal ko budala. Potem je pa naenkrat odprl vrata od avta in šel ven. Jaz sem pa ostal v avtu in sedel z rokami nad glavo. Nisem si upal niti pogledati ven iz avta. Jebala me je pa tišina. Čista tišina. Samo čakal sem, da me odnekuda zvekne. Potem pa počasi dvignem glavo in pogledam in Radovana nikjer. Odnijela ga magla. Nisem vedel, kaj bi. Tako se mu je scufalo, da se je mogoče vrgel v Ljubljanico. Kaj veš, kaj ljudem dogaja, ko jih tako napsihira. To se ti nekaj premakne v glavi. Tresti sem se začel od strahu. Samo si pa nisem upal iz avta. Prvič v življenju sem doživel, da me oblije znoj. Res sem mislil, da se je vrgel v Ljubljanico. Ker me še nikoli v življenju ni udaril. Ajde, me je zašamaril parkrat, ampak takole pa nikoli. Strava i užas. Nisem več mogel sedet v avtu. Nikjer ga ni bilo. Jebo ga bog njegov ludi. Pomislil sem, da bi moral poklicat policijo. Noro. Tudi meni se je že mešalo od vsega. Radovane, ne mi tega delat, prosim te. Ko boga te molim. Radovane!
Šetal je tam ob Ljubljanici gore dole, s hrbtom obrnjen proti meni. Spizdil sem nazaj v avto. Zgledalo je, da se je malo umiril. Ampak čakal sem ga pa v avtu še najmanj petnajst minut. Samo sem ga pa imel iz avta na oku, ker se je malo približal. Potem je prišel, odprl vrata in speljal. Ko sva parkirala na Fužinah, sem ga šele pogledal. Oči je imel čisto rdeče. Jokal je. Tam pri Ljubljanici je jokal. Ne me jebat. Naj gre vse v kurac.
Jezo še prenašam, batine prenašam, ampak to me je ubilo. Radovan z rdečimi očmi od solz, to me je zjebalo. Zdelo se mi je, da ne čutim rok in nog. Komaj sem dihal. Imel sem filing, da me nekdo nabija z bejzbolko. In to od znotraj. To pa je stokrat huje.
Zakaj me bo kurčeva tišina izludila
»Gospa, ti vaši računi ... to on ne bo rabo, ker bo igrao košarku. In dajte mu lepo dva, da se ne rabimo kregat. Zakaj bi se kregali, če se lahko lepo zmenimo, a ne?«
Tako je Radovan razložil moji tovarišici za matematiko, ko ga je klicala v šolo, ker sem že tretjič zašutiral. Pa ker sem ji vrgel geotrikotnik v glavo. Samo do tja sploh nista prišla. Ji je Radovan že prej vse povedal in je šel domov. Mene je sicer napizdil pa me nateral, da se dudlam matematiko, Miklavčički je pa jebo mater. Ker Radovan se je odločil, da bom jaz športnik in da bom igral enbea ligu. Najprej je hotel, da igram fuzbal, logično, pa da podpišem za Real Madrid pa to, ampak potem sem pa malo preveč zrasel, pa je videl, da je basket mogoče boljša varianta. Ranka se ni mešala v te njegove velike plane. Ona je po svoje spraševala.
»Što ne učiš? Zar stvarno ne umiješ naučit tu biologiju bar za dva? Zar ne možeš jedan trening preskočit pa malo pogledat tu zgodovinu? Što se nisi javio, da te vpraša? Je li zna trener, kakve ocene imaš?«
Odgovarjal pa ji je vedno Radovan.
»Pusti ga, nije glup. Naučiće. Ajde, ko da se zgodovina mijenja. Učiće je, kad bude star konj. Šta se sekiraš, ko da je problem dobit dvicu iz angleščine. Da je to težak jezik, ne bi ga svi oni crnci u Americi govorili. Ima vremena, kad završi liga.«
Radovan je hodil na vse moje tekme. Če bi mu pustili, bi hodil še na treninge. Ranka ni prišla nikoli. Iz inata. Nikoli ni nič rekla, samo nikoli ni hotela poslušat o mojih uspehih. Ko ji je Radovan razlagal o tem, kako smo postali državni prvaki, je samo kimala.
»Hočeš se sad malo posvetit šoli? I popravit enku iz angleščine?«
Da bi pa odkrito kdaj rekla Radovanu, da ji gre na kurac to, da se samo šport forsira pa da mi pusti, da bluzim v šoli, to pa ne. Ranka se je samo nekaj durila in se delala, da ne sliši, ko je Radovan govoril o košarki. Pa namerno se je vedno delala, da nima pojma o pojmu glede basketa in fuzbala. Namerno je najavljala najbolj glupe najave. Milijonkrat sem lahko jaz gledal dokumentarec od Jordana, pa bi ona vedno vprašala, da kdo je pa to. In pol rečeš, da je to Michael Jordan, in ona se naredi, da prvič sliši.
»Kako se gledajući to ne naučiš engleski?«
Zato ker so slam in dunk pravilni glagoli. Eto zakaj. Jaz pa imam kolčinu iz nepravilnih glagolov. Ne jebe Ranka. Ona bo še celo vesela, če rečem, da sem nehal trenirat. To bo njena mala zmaga. Radovana bi pa ubilo. Zato šutim. Zdaj je itak tako napeta situacija, da če bi zdaj povedal še to, da sem nehal trenirat, bi šlo vse v kurac. Eksplodiralo bi. Že brez tega se mi zdi, da bo vsakega trena. Že sto let so vsi tiho. Ne da se Radovan ne pogovarja z mano, tudi z Ranko se ne pogovarja pa potem še tako besno gleda, če kdo od naju kaj reče, da še midva ne govoriva več. Ranka ga gleda in ji ni jasno, kaj je ona kriva, ampak Radovanu so zdaj vsi krivi. Ranka še posebej. Ona je bila itak vedno dežurni krivec za vse.
»Šta mene tako gledaš?«
»Ne gledam te.«
»Gledaš.«
»Začepi.«
I gotovo. To so vse besede, ki so bile v zadnjih nekaj dnevih spregovorjene v naši hiši. Ostalo pa tišina. Še teve se posluša čisto potiho, muzika se ne posluša, samo dnevnik. Opsadno stanje. Mogoče bo treba poslat modre
čelade. Jasušija Akašija in Butrosa Butrosa Galija. Zadnjič sem hotel iti ven pred blok.
»Kuda?«
»Samo ...«
»Ne jebi!«
I gotovo. Ni šans. Nič mi ni jasno. Tri dni nisem bil v šoli. Nema. Zrolalo se mi bo, ampak ne vem, kaj naj naredim. Niti Ranka nima blage veze.
»Dokle će on ovako?«
»Ne znam, sine.«
Na vsako besedo Radovan že puhti. Cvokoče od bijesa.
»Šta je?«
»Ništa.«
Izludila me bo ta tišina. Ko da smo nekje v zaklonišču in nad nami letajo vojnička letala, mi pa moramo biti tiho, ker če slišijo, kje smo, nas bodo zbombardirali.
Zakaj ne maram biti sam
Zjutraj sem se v liftu spet fural z voditeljico. Samo sem se takoj odločil, da ne bom šel za njo do postaje. Pa še pogledal sem jo direkt v oči. Nisem čisto prepričan, ampak se mi zdi, da je tudi ona mene pogledala. Ampak nima veze, ker sem se itak odločil, da jo odjebem za trajno. Vse bom odjebal in bom začel na novo. Brez basketa, brez voditeljice in brez Radovana in Ranke. Bom še živel z njima, samo govoril pa ne bom več. Jebiga, če nočeta govorit, je pa še bolje zame. Samo še spal bom doma, šolo bom pa tudi odjebal. Itak me zaboli, pa še na kurac mi gre, ko me vsi gledajo ko največjega truntota, če ne znam linearnih funkcij, pa iksov, pa ipsilonov pa to. Trenirajte vi stokrat na teden, pa da vas vidimo potem, kako boste obvladali kvadratne enačbe. Streberčine pederske. Itak da še hodit ne znajo, pa samo v računalnike buljijo, da jim bojo oči narasle ko krofne.
Potem res nisem šel za voditeljico na postajo. Šel sem na drug izhod ven in potem do okrog bloka in sem jo samo od daleč gledal, kako maršira na postajo, in še to je nisem gledal v rit, ampak v glavo. Od daleč niti ni tako huda. Potem sem šel po sendvič v štacuno in domov spat.
Samo potem nisem mogel zaspat. Bilo mi je ful čudno biti sam doma. Ponavadi grem zjutraj od doma v šolo, ko pridem domov, je pa itak Ranka že doma in kuha kosilo. Ona dela od petih do enih in potem je itak skoz doma. Radovan pride okoli treh, stanovanje je pa tako malo, da tudi če se zapreš v svojo sobo, nisi sam. Slišiš teve, mikser, telefon, ko se Radovan dere, ko da se brez telefona pogovarja, pa sto drugih stvari. Če nič drugega, slišiš, kaj se kakšna budala dere pred blokom. Budal je pa na Fužinama vedno bilo dovolj.
Šel sem v štacuno po Sportske. Bom vsaj kaj bral, ker po teveju itak ni nič za gledat. Saj bi šel lahko pozvonit pa pogledat, če se kakemu genijalcu spet ni dalo v šolo, ampak se mi ni dalo gledat ne Adija, ne Dejana, ne Acota. Nisem bil za neke debilne debate. Ampak še Sportskih nisem mogel brat v tej kurčevi tišini. Zjutraj je na Fužinah za popizdit mirno. Vsi kao delajo. Radnički narod. Šel sem na balkon in gledal pred blok, če gre kdo znan. Nikjer nobenega normalnega folka. Sami penzioneri. Potem sem pa spet gledal v nasprotni blok, če se bo kaj videlo. Jebote, v filmih, vedno ko kdo gleda v druga stanovanja, se tam dva tucata, a jaz že celo življenje gledam v milijon enih oken pa balkonov, pa nisem videl nič razen ene sto let stare babe v modrcu.
Moj problem je v tem, da sem edini otrok. Saj ne, da bi Radovan pa Ranka hotela imeti samo enega, ipak sta čefurja, ampak je imela Ranka neke probleme pa so ji vse ven pobrali, maternico pa jajčnike pa to. Oba pa sta iz velikih bosanskih družin in potem sta bila čisto živčna, da kako bom jaz sam brez bratov in sester, in potem smo se stalno dobivali z nekom in sem se jaz stalno družil z nekimi mališani, in ko sta kam šla, enkrat na sto let, so me takoj peljali k sosedom, da ja ne bi bil sam. Potem sem pa itak začel hodit pred blok pa trenirat pa to in nisem bil nikoli sam. Če so bile pa počitnice, smo šli pa dol k našim v Bosno.
Res nisem vedel, kaj naj delam sam s sabo. Po eni strani bi mi sedlo, če bi Ranka prišla domov in začela tam v kuhinji nekaj prčkat, po drugi strani bi pa potem začela z vprašanji in zakaj nisem v šoli in te fore. Saj v tem je problem. Ne sede mi biti sam, a ne vem, koga bi poklical, ker se mi nobenega ne da poklicat, še manj pa gledat. Karkoli bi me kdo vprašal, bi me razpizdilo.
Spet sem probal zaspat, ampak ni šlo. Potem sem prižgal televizijo in radio in un ventilator nad šporetom in odprl sem vsa okna in sem bral Sportske. Za popizdit tečno. Vsi so mi šli na kurac. Radovan, Ranka, Adi, Dejan, Aco, voditeljica, trener, cajkiči, sošolci, razredničarka, vsi. Predstavljal sem si, kako vsi cmizdrijo na mojem pogrebu. Jaz pa jih gledam kao skrit iz ozadja. Razmišljal sem, da je ta moj lajf čisto v pizdi in da bi najboljše bilo, če bi pokupio prnje in put pod noge. Nekam. Sam. Odjebem vse in grem. U život. Ko vas jebe.
Zakaj mi gre Slovenija na kurac
Predvsem pa bi hotel spizdit iz te Slovenije. Saj sem se rodil tukaj pa to, samo imam pa vsega skupaj pun kurac. Ko greš dol, te vsi sprejmejo, ko da si največji car, samo zato ker si njihov. Takoj ti dajo vse, kar imajo, čeprav noben nima za živet. Moja bakica ima penzije sto konvertibilnih mark. To je petdeset evrov. Ali pa še toliko ne. Ampak ko te vidi, bi ti pa dala vse, kar ima. Pa ne samo tebi, vsem. Pa ko greš tam ven, so vsi odprti, pa se zajebavajo pa jih boli kurac, pa častijo stalno drug drugega, ne pa tako kot tukaj. Pa ko grejo na pevaljke, se sprostijo in uživajo, pokažejo čustva pa to. Pa noben nič ne jamra, pa so imeli vojno pa vsak je najebal ko žuti. In tudi če te ustavi cajkič zaradi prehitre vožnje, se nekaj zajebava pa smeje pa neke fore prbija. Pa vsi si pomagajo med sabo pa vsak vsakemu lahko pride v bajto na kavico, ni tam najavljanja pa teh for, to kar prideš, da malo popričaš, da se družiš, ne pa neke uradne najave pa bontoni pa kurci turci gnjurci! Opušteno. Ožeži. Folk živi, ne pa samo kuća poso, kuća poso. Znajo se veselit, pojejo, objamejo se pa poljubijo. Pa če kdo nima denarja, mu tisti, ki ga ima, da denar. Ne posodi. Da mu denar. Radovan vsakič, ko gremo dol, da vsem vsaj po sto evrov. Če bi mi rabili, pa bi recimo tetak Milan imel denar, bi dal pa on nam. Vse bi nam dal. Familija je tam zakon. Ni tam tako, da ne govorijo med sabo. Saj se kregajo, ampak to ni isto. Na koncu se vsi poljubijo pa še vedno so familija in še vedno se imajo radi in vse. To je meni zakon. Tukaj pa samo vsi gledajo sami nase, pa da imajo oni dovolj, pa dober avto, pa bajturina, pa ne jebejo brate, sestre, tete, strice. Folk ni odprt. Zato pa niso srečni. Zato pa samo neki jamrajo.
Najbolj me pa razpizdi, ko mi napišejo Marko Djordjič. Pičke materine nepismene. Danes sem šel prvič v lajfu po pošto in tam pošta na ime Ranka Djordjič. Skoraj da nisem rekel poštarju, da se lahko jebe s tako pošto, ker to ni za nas. Če bi bil kakšen račun, bi ga odjebal. Jebo ih Djordjič u tri lepe pizde materine. Mene stalno jebejo v šoli s temi skloni pa sklanjatvami pa gospa gospe pa te fore, a oni ne znajo napisat enega priimka. Đorđić. A je težko? Šest črk. Dva đ pa mehki ć. Na vsaki kurčevi tipkovnici jih imaš. Samo to je ta nacionalizem. Oni nas čefurjev ne marajo in potem zanalašč tako napišejo. Zanalašč se kao delajo, da ne najdejo đ pa ć na tipkovnici. Ker ko pa bereš črno kroniko v časopisu, pa ropi pa pljačke pa mafija pa to, so pa vsi Hadžihafisbegovići pa Đukići pa vsi čefurji imajo lepo đ pa ć. Še podebljal bi radi te naše črke, da se ja ve, da so samo čefurji lopovi. Če pa bereš športno stran, potem imajo pa vsi Nesterovići lepo trdi č. Pa Bečirovići pa Lakovići pa Ačimovići pa Zahovići pa Cimerotići pa Backovići pa vsi. Naj grejo malo po Fužinah, pa da vidimo, če ima Nesterović na vratih trdi č. Mamicu vam nabijem. Če bi pa ta isti Radoslav Nesterović oropal menjalnico, bi imel pa mehki ć čez celo stran. To so te sitne forice, ki te jebejo vsak dan.
Nimamo mi pa Slovenci šans. Vse se začne, že ko smo klinci in njim starci berejo jebene Pedenjpede pa Muce Copatarice, nam pa Ježeve kućice pa Grge Čvarke. In od tam naprej gre vse v kurac. Vsak gre v svojo stran in ni ga boga, ki bi nas združil. Lahko se mi kao družimo pa štekamo pa neki izigravamo kolege pa to, samo ne moremo se pa zares poštekat. Tako bratski. Nimamo istih stvari v krvi in gotovo. Mi smo čefurji in oni so Slovenci in to je to. Jebiga. Za vse sta kriva Branko Ćopić pa Jovan Jovanović Zmaj.
Zakaj so komšije boljše od sosedov
Na Fužinah imamo sosede in komšije. To sploh ni ista stvar. Recimo v našem hodniku so štiri stanovanja in mi imamo dvoje sosede in ene komšije. Soseda je recimo Maršička, ki ima sina Perota, hašišarja. Z njo se Radovan stalno neki daje na sestankih hišnega sveta pa na kurac mu grejo njene rože pred vrati. Jaz sem s Perotom samo na živjo, ker je hodil na našo šolo prve tri klase, potem se je pa prepisal na Prežihovega Voranca. Radovan pravi, da Maršička ni hotela, da bi njen sin hodil v šolo s čefurji, in da zdaj ima zato sina narkomana. Radovan ji je to, da je Perota prepisala na neko kao elitno šolo, zameril za celo življenje. Od takrat se stalno nekaj jebeta, in kadarkoli Radovanu kdo omeni Maršičko, reče: »Krava.«
Potem so naprej od Maršičke sosedi tudi Furlani. To je mlada, prijazna družina, z dvema malima otrokoma. Furlanka je dobra bejba, samo ima malo smučarskega imidža, tako po slovensko se oblači. S Furlanom stalno nekaj športata, ampak te slovenske športe, džoging, pa kolesarstvo, pa smučanje, pa otroke potem vlečeta s sabo. Njih itak skoraj nikoli ni doma, ker letajo nonstop nekam. Ranki so ful simpatični, ker lepo pozdravljajo pa so razpoloženi pa otroci so lepo vzgojeni, da odpirajo vrata, pa pozdravljajo v liftu pa te điđe miđe. Radovan pa samo govori, da to ni normalno, da samo letaš naokoli, pa da se ni zdravo toliko sam s sabo ukvarjat. Pa vedno doda, da so to tipični Slovenci. In to sploh ni kompliment.
In potem so tu naše komšije Ristići, itak da čefurji, ki živijo zraven nas, da lahko jaz poslušam njihovo muziko, ko Bole nabija TV Pink. Bole in Živka sta oba iz Bosne in to celo iz istega sela, nekje zraven Bijeljine, imata pa dve hčerki, Snežano in Sanjo, ki sta obe že poročeni, in Snežana je že noseča. Bole je hišnik na gimnaziji Bežigrad, Živka pa je že v penziji, ker ima težave s srcem pa to. Oni so naše komšije, ker k njim lahko greš, kadarkoli hočeš, če si pozabil ključe od stanovanja, ali če v nedeljo zvečer rabiš jajca, ali pa če Radovan ne more gledati kake fuzbal tekme, ker gleda Ranka neke svoje gluposti, pa gre potem k Boletu. Pa ko Bole slavi slavu, gre Radovan k njim in se ga ubije ko živala. Pa vsakič, ko prideš, je takoj: »O, Marko, pa gdje si ti? Pa kako si? Sjedi malo. Popij nešto. Evo malo pečenice. Evo pivo za košarkaša.« Bole pa dostikrat pride k nam, ko mu kaj ni jasno, da kao vpraša, samo njemu stalno neki ni jasno, ko pa pride, pa samo govori in govori in ni šans, da se ga rešiš. Ve pa vse, kaj se dogaja na Fužinama. Ko baba tračara. Vse pozna in vse ve. On je, majke mi, obveščevalna služba. Če bi delal za policijo, na Fužinah ne bi bilo kriminala.
Meni ponavadi res najeda, ko Bole uletava. Joj Bole, đe se gasiš? Ponavadi jaz kar spizdim, danes pa mi je prvič v lajfu pasalo, da je prišel in razbil to našo tišino in malo zdrmal situacijo. Čuo Bole, da sem bil na policiji, pa je prišel malo vprašat. Saj ne direkt, prišel je on, ker neki kao ne ve, kdaj je sestanek hišnega sveta, pa neke buče, a itak da vsi vemo, da je prišel prečekirat, kaj se je dogajalo z mano. In potem on mota in mota in neki napeljuje. Joj, Bole, reci že, kaj hočeš.
»Vidim ja onog Marininog malog, Acota, hoda on s povijenom rukom, pa pitam Miru iz osmice, njih dvije se znaju, pa kaže, da su mu na policiji ruku slomili pa da ga je Marina poslije na urgencu peljala. Da su ga kar pustili, kao da nič ni bilo. A on sa zlomljenom rokom pa še rebra je imeo počena.«
Jaz sem kar gledal. Saj sva se slišala z Acotom, ampak ni nič rekel. Jebem jim mater. Še Radovan se je usedel zraven. Še njega je bocnulo.
»I pričam ja to Ljubici iz banke, pa pravi ona, da je i Marko bio s njim. Ustrašo sam se, kad eto Marka nisu tako, sva sreča. E moj Marko, ne se sa policajima zafrkavat, oni su ti pokvarjeni. Ne, to su, mislim, djecu tako, moj Marko, sramota. Pa še ko sam čuo, da ni bilo nič, da su samo malo galamili po avtobusu ... Samo to je onaj prasac Damjanović, šofer, on je zvao policiju ...«
»Koji Damjanović?«
»Ma onaj iz Preglovog, sigurno ga znaš, on je od Niša dole negdje, đubre jedno, on je radio u Saturnusu ko šofer, žena mu radi na pošti kao tajnica, moraš ga znat, kako se ono on zove ...«
»Pa šta je on zvao policiju?«
»Ma ja, a ništa nisu ni razbili, ni ništa, samo se derali, mogo im je lijepo reć da sidu sa avtobusa. A ne, Marko?«
»Pa šta kažeš ... đubre ... zašto? Kakav je on onako?«
»Ma đubre svjetsko. Njegova mala je hodala sa ovim malim od Bešlića, i kad su prestali hodit, on je maloga izšamaro. Dijete bolan. I to še ona njega pustila.«
»Pa gdje stanuje?«
»Ma na Preglovom trgu negdje, ne znam tačno, Komšić njega dobro zna, njih su dvoje nekad zajedno radili valjda. I njega je nešto zajebo bio, samo ne znam, šta je bilo. Ali čim je on s Komšićem šmiro, odma znaš, da ne valja.«
Joj, Bole, a si moral to razlagat? Zdaj se bo Radovan začel paliti in bo začel vrtat, kdo je ta šofer s Preglovoga trga. Ker kako to, da je čefur pa s Fužin, pa da ga on ne pozna. Do sutra bo vrtel po glavi vse čefurje s Fužin in iskal nekje v malem mozgu sliko tega Damjanovića. Jaz sem pa razmišljal o Acotu in o tem, da res nismo nič takega naredili in da nas je ta Damjanović dobro zajebo, pička mu materina. Sploh Acota. Jaz se ga zdaj niti ne spomnim, kako je zgledal, ampak mogoče se ga pa Adi pa Dejan spomnita. Nekdo bo sigurno vedel za njega.
»Kažeš, ne znaš, kako mu se žena zove?«
»Ma znam ali ne mogu, da se sjetim. Radi na pošti. Crna. Ona je, ja mislim, Hrvatica.«
To je pa od vsega zdaj itak najbolj važno.
Zakaj imajo dilerji pse
Acota so pandurji res lepo nalomil. In njemu se pozna. On se jim je še upiral in potem so se razpizdili in so ga izubijal ko kanto. Še po gobcu so ga usekal. Roko si je pa baje že na busu zlomil, ko so ga fuknil po tleh pa je čez zice zletel. Adi pa Dejan sta jim pa spizdila. Jaz se itak nisem mogel zmuvat, Aco je pa kar stal pa se kao hotel sfajtat s kapsi. Zato je tako najebal. Baje so ga spustil šele ob pol devetih zjutraj. Boga Marina. Čakala je pet ur pred policijsko postajo potem sta šla pa še na urgenco.
Meni to ni jasno. Nas prefukavajo, krimose pa dilerje pa druge mafijozote pa ne hapsijo. Jebo mater, da bi bil jaz boljši policaj kot oni. Če nič drugega, bi vedel, kdo je diler, ko bi se enkrat po Fužinah prošetal. Pa ko bi videl malega Đombića v merdžotu, njegovega fotra pa v škodi favorit, bi prokužil, da so to mutna posla. Osemnajst let star mulo brez šole, glup ko točak, pa fura avto za sto tisoč evrov. Kako neumen si pa lahko, da tega ne pokapiraš? Jaz ne verjamem Dejanu, ki pravi, da plavci vse vejo, da oni samo hvatajo velike ribe in da čakajo, da bojo naredil rastur na Fužinama in vse Kondiće pa Miškote začuziral! Za skoz. Če bi to hoteli, bi lahko že zdavnaj to naredili, ne pa da Gluvić še zmeri sedi v Lakotniku pa izpolnjuje športne stave.
Ali pa Peši. Jebo mater, da se njemu iz aviona vidi, da dila. Ajde, da si je umislil psa, to itak vsi takoj naredijo. Če bi aretiral vse lastnike bulterierjev, ali koji kurac so že te džukci, bi spucal Fužine v roku od odma. Ampak Peši je dal psu ime Džanki. Ta je debil prve klase. Plus to, da je čisti Slovenac, dela se pa, da je najhujši čefur. Stalno neke narodnjake nabija pa se neki gre. Pa stalno neki teži.
»Kje ste, pičkice!«
»Maarš!«
»Kje si, čefur!«
»Kje si, Džanki, pizda ti materna smrdljiva! Pesi, a ti kdaj pereš to tvojo džukelo?«
»Niti ne, k pol k mene tvoja mamica poliže, pol ji pustim, da še njega mal.«
»Joj, kere bolane! Ti si res bolan, majke mi!«
»Pa dej, poglej ga, stari! Sej Džanki zgleda bl normalen. Stavm, da Adijeva mamica raj njega liže k tebe!«
»Dej spizdi v Slovenj Gradec al od kje so že tvoji dedki pa babice!«
»A pol ne duvate več, momci?«
»Mamica nam tvoja duva!«
Dejan kupuje travo pri Pešiju, ker pravi, da mu gre Dario še bolj na kurac, Edi pa kao prodaja šiptarsko travo, ki je največji šit. Po mojem vsi prodajajo ista govna, samo Dejan nima blage veze. Na začetku je pa itak čaj kupoval. Droga Portorož. Tisoč in en dim. Pri Pešiju pa kupuje zato, ker mu drugi ne dajo za džabe, ko nima keša. Edino Pešija lahko zmuva, da mu da denar čez par dni, ko doma nabere drobiž. Dejan fotru, ko ta pride nažgan iz Kubane, lepo izprazni žepe, da ima za travo. Ker mama Sonja mu pa ne da niti tolarja. Pa Mirtiću tudi ne pusti, da bi mu dajal denar. Dejan je od vseh nas najbolj v pizdi s starci, ker je Sonja zajebana v nulo. Slovenka pač. Če Dejan ne pride domov, ko mu ona reče, dobi tak pošizitis, da ga potem ne vidiš zunaj še sto let. Pa stalno se govori, da se z Mirtićem ločujeta, samo ne moreta se, ker ima on to štalo s tem izbrisom pa je potem baje to komplicirano pa ne vem kaj. To folk neki naklada, v resnici pa boga pitaj, kaj imata onadva med sabo. Po mojem še Dejan ne ve.
»Ajde momci, vidimo!«
»Ajde, goni se, pederu!«
»Turčine, popuši mi kurčine!«
Končno je Peši odmaglil, mamicu mu džankursku. Dojadilo mi je poslušat Džankija, kako laja pa mi bazdi tuki pri nogah. Dejan pa Adi sta se skrila za plezala in začela motat, pa spet sta neke debate udarila, Aco in jaz pa sva lahko v miru izmenjala izkušnje s policijske. Samo Aco ni bil preveč zgovoren. Neki je momljal, neki je mutil. Še vedno je bil besen ko pes.
»Un šofer je pa nek Damjanović s Preglovga trga. Neka baraba teška.«
»A res al kaj? Kdo ti je reku?«
»Bole.«
»Jebo mater, ta model nije normalan. Vse ve.«
»Vse. Njega, če bi vprašal, kje se skriva Osama bin Laden, bi po mojem vedel.«
»Damjanović al kaj? Se bom mal pozanimu. Pička mu materina čefurska.«
Aco je nekaj smišljal, ker ni bil še čisto miren. On ni imel fotra, ali brata, ali bratrancev, ali kolegov, da ga branijo, in se je vedno moral sam. In zato je od vseh nas najbolj zajeban model. Ne popušča. Njega, ko si enkrat dirnuo, se ni umiril, dokler ti ni duplo vrnil. Ali troduplo. Jebiga, on je borec. On gre z glavo skozi zid in to me kar malo skrbi. Včasih se mu zna preveč odšlepat tam v njegovi glavi.
»Tist inšpektor je pa nek Končar.«
O tem govorim.
Zakaj je Kubana največja rupa na Fužinama
Kubana je kafana za starce. Čefurje itak. Tam vidiš take face, da smo mi včasih hodili tja samo face gledat. Pa najave poslušat. Radovan skoraj nikoli ne gre tja, samo včasih na kavico s Tripkovićem pa Sušićem. Onadva tam igrata pikado. To je pa tako ali tako najbolj zabavno. Stoletni čefurji, ki igrajo pikado. O, jebo vas pikado, da vas jebo. Samo še fliper manjka pa poker avtomat. Rolajo pa muziko za te starce. Šaban Šaulić pa Miroslav Ilić pa Halid Bešlić pa te fore. Ajde, včasih še kakšno Dragano Mirković. Pa eno kelnarico imajo, uno tipično, štirideset let, blond pa velike dudice pa oprijeta tigrasta majica, da se vidi še špeh na trebuhu. Pa potem ji vsi nekaj dobacujejo, ona pa njim nazaj. Zakajeno pa tako, da ne vidiš prsta pred nosom.
V Kubani je Dejanov fotr včasih po cele dneve. On pa Mensur pa Jože pa Franjo pa včasih še Adijev fotr Mirsad, ko pride iz Avstrije. In oni razvaljuju neke debate, pa ne vem, kaj se imajo toliko za pogovarjat, kako si niso že dosadili. Pa narokajo se ga vsak večer, ama prav vsak večer. In potem jih vidiš, ko jih ven vržejo, ko teturajo med bloki pa se nekaj derejo. Če bi Radovanu tako nadogajalo, bi se jaz odselil. Mene bi bilo sram, da ne bi smel priti ven iz stanovanja. Dejan pa vse to nekako prenaša. On se še nekaj zajebava pa se dela, da mu je smešno. Pa da je kao huda fora, ko ga Sonja pošlje v Kubano, da Duleta privleče domov. Ker ko Sonja vidi konec meseca, da ga je agent nula nula tri malo prekardašio in da je družinski budžet malo v krizi, potem pošlje Dejana, da Duleta pripelje domov, pa ga zaklene v stanovanje za par dni. Samo ni tukaj pomoči.
Ponavadi grem jaz z Dejanom v Kubano, da mu kao pomagam, če je Dule preteral. Da mu ga pomagam odnest do bloka. Aco je šel enkrat, pa se je nekaj spičil z Mensurjem in od takrat noče iti, Adi pa je preveč žgoljav. Mene pa najbolj jebe to pregovarjanje pa to.
»Pa đe ste, sportisti!«
»Ajde popijte neki sok. Alo! Maja! Daj neke sokove, kole, nešto za naše momke!«
»Ma donesi im, šta ih pitaš! Dvije kole! Donesi!«
»Ajde sjedite!«
Nikoli ne gre iz prve in Dejan vsakič probava Duleta takoj zvleči domov, a vedno začne Mensur srat.
»I šta ima, momci? Guzite li? Ove mlade danas ... jooj. Nage po ulici hodaju i samo gledaju, đe ima ko da ih sprči! Jel tako, Jože? Jebemu miša! Joj, da vi znate, kako njih Jože fuka!«
Jože se pa ne more mrdnit. Še govorit ne more. Zadnjič je fukal leta 1983.
»Dejo, pusti očija bolan. Ne griješi, dušu! Grehota je čovjeka dizat od mize!«
»Samo mi nešto momci obećajte! Da nećete postat narkomani. Ti narkomani. Ja ih gledam po našem bloku, tamo se na stopnišču piknejo s tim iglama. To treba samo butat! Pa skoz okno bacit!«
In tako se potem daješ s temi alkoti in jaz gledam jadnega Dejana, ki vleče Duleta za rokav in ga prosi, da se dvigne, i tako sto puta, in potem se vedno spomnim sebe, ko sem kot mali klipan šel z Radovanom na njegovo rekreacijo, in potem sem šel z njim in njegovimi kolegi še na pivo in sem ga po prvi rundi, ko sem jaz spil svojo kokakolo in mi je ratalo dolgčas, začel vleči za rokav pa prosit: »Idemo kući, tata, molim te, hoću kući,« on pa je cel večer ponavljal: »Evo sad ćemo, samo da popijem do kraja.« In potem, ko je popio, je seveda že uletila nova runda in spet je šlo vse od začetka. In zdaj gledam Dejana in mi zgleda kot jaz takrat, mali ubogi šestletni otrok, in se mi smili, ko Duleta cuka za rokav. Dule pa že kliče novo rundo.
Zakaj so racije smešne
Ko sva z Dejanom nosila Duleta od Kubane do bloka, sem se spomnil tiste lepe zgodbe o tem, kako je Dule prišel v Slovenijo. Dule je drugače iz Kikinde, vojsko pa je služil v Prizrenu, na Kosovu. Z njim sta služila še Miran iz Vipave in Muhamed iz Bihaća. In oni trije so se tako poštekali, da so baje jokali, ko je bilo vojske konec. Stalno so bili skupaj in se družili in vse. Potem je pa Dule predlagal, da ko pridejo vsak domov, da vsi probajo najti službo še za druga dva, da bosta lahko ta dva prišla k njemu in bojo tako spet skupaj. In po enem tednu, ko se je Dule vrnil v Kikindo, ga pokliče Miran in pravi, da je našel službo v Ljubljani za vse tri. Dule se je takoj popokal in šel na vlak in v Ljubljano, Muhamed pa tudi. In Muhamed je bil Duletova poročna priča, on pa je bil Miranova in Miran je bil Muhamedova. Samo Miran je umrl že nekaj časa nazaj od raka, Muhamedov sin Mirza se je pa čisto zafiksal in Muhamedu se je premaknilo in je pustil tu njega in ženo Refko in se vrnil v Bihać. Duleta so pa izbrisali in je šel v Kubano.
Zdaj ga pa z Dejanom tegljiva po Fužinama, ker je tako komiran, da ne more sam priti do doma. To je življenje. Kaj veš, če ne bo z nami isto. Kaj veš, kaj se ti lahko zgodi.
Potem pa pridemo do bloka in tam štala. Specialci so obkolili Dejanov blok, zaprli oba vhoda in naredili tako sceno kot v ameriških filmih. Res odfukano. Bilo jih je ene trideset, mogoče še več, in vsi čisto v črnem pa z vso tisto hudo opremo. Dule je začel nekaj tulit, jaz sem se pa usral živ. Ker to so norci, oni niso policajčki, oni prvo udaraju, pa onda pitaju. Njih zaboli za tvoje pravice pa te fore. Oni samo lomijo pa pucajo. Z njimi se ni za zajebavat. Pa čisto tako kot v filmih. Kako se to premikajo, eden za drugim, pa vsi z mitraljeskami v rokah, pa s čeladami pa z vsem. Dejan pa jaz sva kar gledala. Totalna štala. Pa vse v tišini in hitro, oni točno vejo, kam grejo in vse. To so kot roboti. Kot da bi jih sprogramiral.
Samo potem pa konec. Ful smeha. Po vsej tej njihovi hudi akciji, pa teh opasnih muvih, pa ne vem kaj še, privlečejo ven iz bloka Tasića. In to ga trije specialci ful grobo držijo in ga nosijo v kiblo. Jaz sem mislil, da me bo pobralo. Vi bi morali videti tega Tasića. To je najbolj kriplast model na svetu. Ima ene petdeset let pa totalen invalid. Majhen, žgoljav, nikakav. Model šepa pa ves pogrbljen je. Pa njemu vsi držijo vrata od lifta pa te scene. In potem ga trije specialci držijo, da ne bi pobegnil. Model pa komaj stoji na nogah. Mogoče bi morali specialci Duleta prijet, midva z Dekijem pa lahko tega Tasića peške odneseva na postajo. Jebo mater, da je Dule bolj zajeban za nosit.
Samo to so pač ti papki od pandurjev. Cele Fužine so vedele že sto let, da Tasić nekaj muti z drogo pa to. Saj so stalno Peši pa te k njemu hodili. Enkrat je Živka rekel: »Pa nije on mlada cura, da momci stalno kod njega idu! Da im možda ne dijeli bombone?« Joj, Živka. In namesto da bi poslali k temu invalidu enega prometnega policaja, da bi ga lepo ispito pa to, oni naredijo racijo pa specialce pa celo štalo. Oni res niso normalni.
Dejanu sem pomagal Duleta spravit do lifta, dalje pa nisva šla, da kao ne bi njegova sestra slučajno videla, da mu ga pomagam nosit. Jaz sem šel pa domov. Kot vedno sem upal, da Radovan že spi in da bom šel lahko v miru spat. Ampak talent me čaka v polni pripravljenosti, in že ko odprem vrata, pride do mene in mi potegne torbo za trening z ramena in jo začne odpirat. In vzame ven moje gate in jih začne vohat. Jebo ga Kunta Kinte po sred čela.
Valda nisem bil na treningu in mi gate lepo dišijo po arielu ali persilu. Radovan pa vzame še štunfe pa še dres pa hlače. Pa daj vzami superge, one še vedno tako bazdijo, da ti bo slabo ratalo. In potem ne reče nič, ampak samo jezno fukne torbo po tleh in gre kao spat. Jaz pa ostanem na sred hodnika, še vrat nisem uspel zapret, in stojim tam ko popišan. Pizda ti, Radovan, a boš začel govorit ali ne? Nosi se s takimi forami. Idiot.
Zakaj mi je ime Marko
Ranka se je rodila v Derventi, samo so se njeni potem dosti selili po Bosni. Tako da je v osnovno šolo hodila v Banja Luki, potem pa v srednjo trgovinsko v Zenici. Potem pa so se preselili v Visoko, kjer je potem spoznala Radovana, ki je bil na dopustu, ker se je moja tetka Ružica poročila z Milanom. Ranka je bila tudi na poroki, ker je bil njen brat Dragiša prijatelj od Milana. Na tej svadbi sta se Radovan in Ranka spoznala in Radovan je potem klical v Slovenijo in se zmenil, da malo produži dopust. Jebiga, socializem pa to. In je produžil za par mesecev in z Ranko sta se poročila. Potem je spet klical v Slovenijo, če se lahko vrne v službo, in so ga sprejeli nazaj. V Visokem pa ni hotel ostati, iz inata, ker ga je njegov fotr Đorđe poslal v Slovenijo, in zato se je odločil, da bo njemu za inat ostal tam, pa če bo krepal od lakote. Ranka najprej ni hotela iti, a si je premislila, ker je Radovan tako težil. Potem sta prišla v Slovenijo in pol leta živela v enosobnem stanovanju skupaj z Almirjem in Eniso. Almir in Radovan sta delala skupaj, Ranka in Enisa sta pa kao iskali službo in jo našli v nekem tozdu, v računovodstvu, čeprav skupaj ne bi sešteli dva i dva. Spet socialistične fore. Potem sta se Radovan in Ranka preselila v neko sobo v Šiški kot podnajemnika in sta se tam odločila ustvariti družino. V najeti sobici, veliki devet kvadratov. A Ranka je splavila, ker je imela neke težave, in potem so jo operirali v Kliničnem, in potem še enkrat, in neki doktor Josip, ki je bil z nekega otoka pri Zadru, je Radovanu rekel, da Ranka ne bo mogla imeti otrok. In potem sta se skoraj ločila. Radovan se je nabutaval in potem stalno govoril o treh sinovih, in Ranka je trpela ko Isus na križu, ker se je počutila krivo.
Zato je pobegnila nazaj v Visoko, Radovan je šel pa za njo, spet je vzel podaljšan dopust, potem sta pa nekaj časa živela v Visokem, dokler niso Radovana klicali, da če se ne vrne v treh dneh, da ode služba. Radovan je šel, Ranka pa je potem prišla za njim. Preselila sta se na Vič, nekje bogu iza nogu, v neko podrtijo, Ranka pa je spet dobila službo in potem je kar naenkrat zanosila. Radovana je skoraj kap. Napio se je pa tako, da je končal na Kliničnem in so Ranki že rekli, da ne kaže najbolje, da bo mogoče kakšna posledica pa to, da je uboga Ranka skoraj spet doživela splav. Ko sem se pa rodil, se je Ranka tako bala, da se bo Radovanu od sreče zmešalo, da je prišel Dragiša iz Bosne samo zato, da pazi na Radovana. Nekaj časa je lepo pazil, potem sta se ga pa tako zarakijala, da sta končala v ćuzi. Ranka je šla iz Kliničnega sama z mano z avtobusom domov. Radovan jo je klical iz ćuze in sta se po telefonu kregala, kako mi bo ime, ker je Radovan hotel, da bi bil Jovan, Ranka pa, da bi bil Predrag. Ker se nista mogla zmenit in ker Radovanu policaji niso več pustili klicat, je potem klical Dragiša in se z Ranko zmenil, da bom jaz Marko, Radovanu je pa napletel neko zgodbico o nekem Marku Šarku iz Doboja, ki je bil nek hud car in se je boril proti Turkom in jih kao pobil dvanajst tisoč, da je bil Radovan na koncu zadovoljen. Ko pa je prišel domov, me je vzel v roke in rekel: »Vas dvoje ste mu smislili ime, a ja ću od njega da napravim svjetskog fudbalera.«
Ranka se je najbrž zaradi teh njegovih besed že takrat odločila, da bo Radovanu pustila, da svojega sina tera do maksimuma in da se ona ne bo vmešavala. Do danes. Do danes, ko je klicala, da je zbolela, in ni šla v službo, in ko sem vstal, me je čakal tak bogovski zajtrk in sem vedel, da nekaj ne štima. Ni slutilo na dobro. Ranka ni ostajala doma, še takrat ne, ko je bila res bolana. Njo je tranzicija tako presrala, da se ji je vedno zdelo, da bo izgubila službo, že če bo šla med šihtom na čik, ali pa če bo porabila ves dopust pred koncem leta, ali če bo šla za več kot en dan na bolniško. Ranka sto posto ni ostala doma, da bi meni naredila zajtrk, ko se zbudim.
»Jesi bio juče na treningu?«
Eto ti ga na. V tem grmu so ptiči in zajec.
»Nisam.«
»Nego?«
Kaj nego? Nisem bil na treningu in kaj naj ti zdaj o tem razlagam. Vem, da ona to sprašuje zaradi Radovana, ki je mutav že sto let in ga tudi ona ne more več gledat takega. Ranka je vzela stvar v svoje roke. Mašala, Rankice. Samo še tega nam je manjkalo.
»Šta je s tobom?«
»Ništa.«
Kaj naj bi bilo? Sjeban sam. Od tišine izven moje glave in od bubnjanja v moji glavi. Samo nimam nobenega, da bi mu to razložil. Stavke sem že sestavil in si jih ponavljam v glavi, ampak ni šans, da jih izgovorim na glas. Sploh pa ne tebi, Ranka. Ne bi šlo. Prva beseda, ki bi se zaslišala, bi me ucmekala. Popušil bi do daske in bi začel cmizdrit. Ampak Ranka me gleda in čaka. Ima ona strpljenja. Ona prenaša Radovana že celo življenje.
»Ne treniram više.«
Uf. Jedva jedvice. Zdaj je treba samo še glavo malo obrnit naopačke, da solze ostanejo v jebenem solzevodu.
»Odkad?«
E, jebiga sad. Zdaj bi pa Ranka natanane. Vse naenkrat pa v detalje. E, moja Ranka, ko bi ti vedela. Bom ti skomignil z rameni. To ti je več, kot si si zaslužila.
»Kad misliš počet trenirat?«
»Ne mislim. Dosta mi je. Svega.« »Čega ti je dosta?«
Dosta mi je. Tega pogovora na primer. Ne morem več. Ranka pa tudi ne. Tudi ona vrti glavo naopačke, da bi zadržala solze. E, moja Ranka, kasno je sad za plakanje. Lahko se zjočeva skupaj, samo to ne bo pomagalo.
»Jel zna tata?«
Eto ti ga na. Saj sem vedel, kaj jo daje. Ne trpi ona. Radovan trpi in ona trpi za njega pa mogoče še kao malo zame. Ampak predvsem za njega. Ve ona, da bo njega to zjebalo, če ga ni že. Tudi jaz vem. In mi ga je celo žal. Mutavkota blesavoga.
»Šta me briga.«
Samo ne bom ti priznal, pa da me ubiješ. Pa ne se mi zdaj zjokat, Ranka. Nemoj, matere ti! E, jebiga! Plače Ranka ko svi sretni. Zdaj mi je še nje žal. Zdaj je še meni mučno, zdaj še meni tečejo solze. Jebote, nisem jokal od male šole, zdaj pa trči trči pa suze. Postal sem prava cmizdrava pederčina.
»Mogla sam si mislit. Ništa ne ide na silu. Sport, sport i samo sport! I šta sad, kad nema više sporta?«
»Spoznavaćemo naravu i družbu.«
»Ko? Ja? E, moj Marko.«
»Šta je?«
Ništa, ništa. Ranka odkimava in si briše solze. Brišem jih še jaz. Kaj nama je bilo tega treba, da mi je vedet.
»Šta je? Pa nije kraj svijeta.«
»Nije za tebe.«
I to je to. Nije ovo moj problem. O, jebem ti, Ranka, tvoju psihologiju. Nije za mene, a? A za koga je, če ni za mene? A je on nehal trenirat? So njega odjebali pederi z brezrokavniki? A so njega izubijali na policiji? A se z njim nekdo že sto let ne pogovarja? Joj, Ranka, kje si se ti najdla z mano pogovarjat. A nisi mogla it v službo pa lepo
delat svoje? Ne mi glumit mamicu Terezu, če nimaš blage veze o tem.
»Znaš šta? Nek ide on lijepo u tri pičke materine.«
Ugriznil sem se v jezik, da še nje nekam ne pošljem. Že to sem komaj rekel, ne da bi se spet zacmeril. Najhuje je pa to, da se mi je spet zasmilila in sem se zadržal tudi, ko sem hotel zalupiti z vrati. Pa še pozdravil sem, ko sem šel. Res ne vem, če je komu zdaj jasno, kdo je tu žrtev.
Zakaj nisem dal kape stari čefurki
Usedel sem se na plezala in si prižgal čik. Nisem bil več jezen. Bolj sem bil žalosten. Mi pa vsaj ni šlo več na jok. Gledal sem te Fužine in si mislil, da je to najbolj glupo naselje na svetu. Samo tukaj se ti lahko take štale dogajajo. Ves ta folk, ki živi drug na drugem, vsa ta gužva pa ta nervoza. Pol folka dela od jutra do sutra, pol jih je pa v penziji ali pa brez službe in potem se dosadujejo in samo vrebajo na te, ki delajo. Te so pa vsi živčni pa sikajo pa na kurac jim grejo tisti, ki ne delajo. Potem se pa stalno neki jebejo med sabo.
Ne vem, zakaj sem se kar naenkrat spomnil stare Čefurke, ki se je enkrat pozimi peljala z mano v liftu. Zgledala je kot klošarka, samo je imela po mojem stanovanje v našem bloku. Pa mogoče niti ni bila tako stara, kot je zgledala. Gleda ona mene in se mi smehlja, tako kot kakšna prijazna bakica.
»Kok imaš ti fant lepo kapo.«
In jaz se smehljam nazaj. Kaj pa naj rečeš na tako najavo?
»A imaš še kakšno takšno kapo?«
»Nimam. Samo to.«
Stalno se je smehljala. Ni me prosila, tako kot običajno prosijo klošarji, ampak me je prosila, kot bi babica prosila svojega malega vnuka, če bi ji pokazal svojo novo igračko.
»A imaš kakšno kapo? Za staru čefurku? Zdaj ko je zima pa me zebe? A imaš kapo za staru čefurku? Daj, zrihtaj eno kapo za staru čefurku!«
Njen nasmešek me je totalno zmedel. Nisem vedel, ali sploh misli resno. Nekaj sem se smehljal nazaj in se izmikal, čakal, da se lift ustavi in da zbrišem. Bilo mi je čudno. Ni se mi smilila. Bila mi je simpatična. Simpatična stara čefurka. Lift se je odprl in še enkrat sem se ji nasmehnil in potem je šla. Nikoli več je nisem videl.
Zdaj sem razbijal mozak, zakaj nisem dal kape stari čefurki. Saj mi je ful všeč ta Chicago Bulls kapa, ki sem jo kupil, še ko sem norel za Michaelom Jordanom, samo bi se mogoče zdaj boljše počutil, če bi jo dal njej. A problem je bil v tem, da se mi ni zasmilila. Vse mi je bila fora. Tudi folku sem o njej razlagal kot o dobri fori. Pa zategoval tako kot ona besedi stara čefurka. Še danes je to še ena v nizu fužinskih for.
»A maš kapo za staru čefurku?«
Ne vem, zakaj sem zdaj razmišljal o vsem tem. Boga pitaj, kje je zdaj ta stara čefurka. In a ima kapo. Problem je, da nisem znal pravilno odreagirati. Samo to je najtežje od vsega. Pravilno odreagirati na različne situacije. To noben ne zna. Vsi ga tu ukenjamo. Radovan in Ranka sploh. A krv nije voda.
Oprosti, stara čefurka. Moral bi ti dati svojo Chicago Bulls kapo.
Zakaj je važno, da je Damjanović čefur
»Ooo, Marko! Kako si zrasto! Kako lep fant. Samo poglej, kako si veliki. Sem te videla zadnjič, samo je bilo ponoči pa nisem videla, kako si lep fant.«
Marina me je imela od nekdaj zelo rada. Ona ima vse rada, a mene še posebno. Po mojem še od takrat, ko si je Aco v drugem razredu zlomil nogo, jaz pa sem mu nosil zvezke domov, da je lahko kao sledil temu, kar smo se drkali v šoli. Od takrat je Marina moj veliki fen. Ona navija zame še bolj kot jaz sam.
»Aco je v kopalnici. Bo takoj. Kako si ti, Marko? Si v redu?«
»V redu.«
»Kaj pa mamica? A veliko dela?«
»Kar.«
Aco me je klical, da naj nujno pridem k njemu. Kje je odkril to besedo nujno, mi tudi ni jasno. Pri njemu še v življenju ni bilo nič nujno. Model hodi najpočasneje na svetu, v bistvu, ko on hodi, nikoli ne veš, ali hodi ali stoji. Lagano sportski. Ne žuri se. Zdaj pa nujno, pizda.
»Marko, a si lačen? Boš kaj pojedo?«
»Ni treba. Hvala.«
»Malo samo? Za malico.«
Končno se je Aco privlekel iz kopalnice.
»Ajde, Marina, pusti čoveka na miru.«
»Bom ti naredila kaj za jest, Marko! Fantje so vedno lačni.«
»Kok si dosadna. Če moraš kuhat, kuhaj! Sam ne mi najedat.«
Marina je vsa srečna odmaglila. Ta ženska je itak najbolj srečna, če lahko komu kaj dobrega naredi. Ni na tem svetu dveh takih, majke mi, da ni. Aco pa neki odpira vrata od svoje sobe pa me neki rine noter pa vse ful neki tajno, da sem si res mislil, da je prolupo. In potem še zapre vrata pa se kao v tišini usede zraven mene. Glumi neki on, kao da je v ameriškem filmu.
»Mal sm se pozanimu. Un Damjanović, a veš, k sva se včeri pogovarjala?«
»Šofer?«
»Ja. On živi na Preglovem. V Francijevem bloku. Na sedmem al osmem štuku.«
»In?«
»Ja nič. To je to.«
»Pa, a bi ti šel do njega al kaj?«
»A jesi glup. Nimam jst kej z njim pričat.«
»Kaj pa pol?«
»Mal bi mu koskice prebrojil. Da vidim, če tut njemu tko pucajo k men.«
Zdaj smo pa tam. Saj sem vedel. Kaj sem šel debil razlagat za tega Damjanovića! Joj, Bole, kje sem tebe našel poslušat. Aco je pa trmast pa res je tak trunto, da bo šel ganjat tega Damjanovića po Fužinama.
»Pa sej te ni on polomu?«
»Sam on je čefur.«
Tega pa res ne štekam. Blejal sem v Acota ko največji tukan in mi nič ni bilo jasno. Aco, tole mi boš moral nacrtat, ker sem preglup, da bi skontal te tvoje fore.
»Zajtrk je na mizi. Pridite, ko boste.«
Aco se je nekaj zamislil. Po mojem še sam ni znal razložiti, zakaj je fora v tem, da je ta kurac palac od Damjanovića čefur. Tip nas je zajebo, ampak to nima veze, če je on čefur ali Slovenac. Isto ti se vata. Kreten je univerzalna
osobina. Kreteni svih zemalja, ujedinite se i idite u pizdu materinu.
»Pejt, greva jest. K ne bo srečna, dok ne ispraznimo frižider.«
Marina je napedenala hud doručak. Bolestan bi ga jeo, kot bi rekel Radovan. In potem vsa zadovoljna stoji zraven mize in gleda mene in Acota, kako ždereva.
»Jedite, fantje, da boste lahko delali pa se učili pa igrali košarku. A ne, Marko? Moraš dobro jest, če hočeš igrat košarko. A ne da?«
S polnimi usti sem ji kimal in se smehljal. Kot tisti stari čefurki v liftu.
»A je klicu un za pralni stroj?«
»Ni, Aco. Ampak bo. Saj se ne mudi.«
»Kurac se ne mudi. Naj on na roke pere, pizda mu materna, ne pa ti. A veš, kdaj mi je že reku, da pride. To so te čefurski šalabajzerji. Nč se ne morš zment. Jebo mater, da bom naslednjič kakšenga Slovenca poklicu. Kaj mi pomaga, če je ful pocen, če ga moram tri mesce čakat, pol me pa itak še zajebe.«
Aco mi je bil vedno malo smešen, ko je glumil resnega odraslega tipa. Saj vem, da je moral zaradi Marine pa ker je bil sam pa to. Edini moški v hiši. Samo mi je bilo vedno fora ga gledat, kako se nekaj duva pa kao ful opasan pa to, v bistvu pa je navaden klinac, ki mu je malo brada zrasla. Pa to, kako ga skrbi za Marino. Potem jo pa vedno sikira, ker fukne v šoli pa ne vem kaj še. Stalno neki. Pa napizdeva jo kot otroka, če kaj narobe naredi pa je kao strog. Včasih se mi zdi, da sta čisto zamenjala vlogi in da je zdaj Marina otrok, Aco pa njen fotr. Potem ju pa gledam pa sta mi oba boga. Marina itak, Aco pa tudi, ker je prevelik mulac, da bi bil lahko tako resen.
Zakaj je dobro, da smo imeli racijo
Včasih je res dobro, da se kaj zgodi, da se imaš o čem pogovarjat. Sploh če se desi racija. Potem so vsi tako pametni pa vsi imajo nekaj za povedat pa ful enega folka ful kao neki ve. Sploh Dejan. On je poln informacij, ko da mu je Bole v rodu. Če si zmišljuje, potem je res talentiran, če mu pa vse to nekdo naloži, potem je pa res debil, da mu verjame.
»Jebem ti starudijo! Si ga ti vidu invalida! Jst mu držim vrata od lifta, k je tak revček, on pa lepo doma zelenico zaliva. Zelenjavar čefurski.«
»Baje so mu namestili.«
»Kurac so mu namestili, če so cele Fužine vedle, da ima polno bajto trave!«
»A veš, kok modelov ma polno bajto trave, pa jih noben ne pipne.«
»Samo niso invalidi.«
»Kake ma to veze, majke ti?«
»Vse ma vezo. Njega se niso bal.«
»A Bajrota se pa kao bojijo? Dej, ne prbiji, model!«
»Po mojem je bila to kamuflaža. Oni so neki druzga kle delal, samo so usput še Tasića potrpal, da folk ne bi posumljal.«
»Itak. Kaj bi pa to delal v vašmu bloku, majke ti?«
»Kaj veš. Vse živo. Mogoče so kake kamere namontiral pa to.«
»Pa ti si prfuknjen. A si ga čuo, kaj je najavu. Pa ti res nisi normalen.«
»Pa kaj ti veš. Oni majo sto biznisov. Ne bojo oni hodil sm zarad Tasića.«
»Kaj pa?«
»A ti veš, kaj delajo modeli s to robo, ki jo kao zaplenijo pa to? A veš?«
»No kaj?«
»Prodajajo jo. In mogoče so v kleti včeri lepo prodal to robo in to, folk je pa mislu, da je racija. A si pomislu mal na to? Ne ti men, k nimaš blage veze. Ti misliš, da mamo mi policijo, da lovi kriminalce pa te fore. To je, stari, hud biznis. Men verjem, stari. Oni majo vse pod kontrolo.«
Najbrž so krivi še za to, da ima Dejan popravca iz matematike. Pa da ima Adi herpes. Kako vsi uživajo pogovarjat se o nekih velikih problemih. Če bi pa Dejana vprašal, če ima Sonja kakega jebača, bi pa tako zašutil, da bi se kadilo. Zato je dobro, da imamo na Fužinama racije. In potem se lepo pogovarjamo o Tasiću pa o skritih kamerah pa o biznisih v kleti pa o pički materini. Tudi meni je danes prav pasala ta tema, ker se mi tudi ne bi dalo več debatirat o Damjanoviću pa o Radovanu pa o Ranki pa o basketu. Racija je prišla kot naročena. Po dolgem času sem se še sam zapletel v te debilane in Dejanu razlagal, da ne rabijo pandurčki delat racije za te svoje fore, ampak Dejan me ni jebal pet posto, ker je njemu itak vse jasno in mu je Drago že vse povedal. Drago pa vse ve, ker je bil že trikrat na Povšetovi.
»Ado!«
Kdo drug, če ne Samira. Zdaj se pa dere od izpred svojega bloka. Adi pa nazaj.
»Kaj je?«
To dretje čez cele Fužine je mene vedno nerviralo, samo kaj ve Samira, da ni več na selu pa da to njeno dretje odmeva po celem naselju. To so te seljački fazoni, ki jih ne moreš spremenit. To se rodiš tak in si do smrti isti.
»Oči je prišo. Eno ga pred blokom.«
»Bom takoj!«
»Ajde hitar!«
»Takoj bom, pizda!«
Konec naše debate. Jebem mu Mirsada, rasturio nam sjelo. A glih smo fino not padli. E, moj Mirsade, a nisi mogel še kako Avstrijko nabit na to svojo bosansko kito pa prit malo kasneje.
Zakaj so gasterbajterji najgora rasa
Mirsad je tako tipičen gasterbajter, da ga ne moreš sfalit. Iz aviona ga uočiš. Vse štima. Pride lepo na Fužine in uspori lepo svoju mečku, spusti šipe, nabije muziko do daske in potem se zapelje direkt pred blok, in to vedno na prostor za invalide. Ampak večjega invalida od njega pa itak ni. Potem pa stopi ven iz avta, pa prvo naredi en krog okoli njega, pa si nekaj hlače popravlja, pa dvakrat pljune na tla, pa neki poje, pa cel šov. Pa samo gleda, kje je kaka znana faca, da se on pol zadere, da ga cele Fužine slišijo.
»Pa đe si, jebote!«
Pa potem spušča neke boksačke finte pa neke bolane fore.
»Kako je, Mirsade, šta ima?«
»Ma loše, pravo. One se Austrijanke tako loše guze, baš pravo loše. Ko ih je učio, da mu jebem, sve da mu jebem. Baš loše.«
Teški frajer. Samira pa ganja Adija po Fužinama, podgrijava ručak pa vse, on pa pride pa se kurči. Pa še denarja nikoli ne prinese, kolikor je treba, in potem mu Samira teži, on pa popizdeva pa jo po mojem še malo zašamari, potem se pa fukne v Kubano in gnije pa peca kelnarce. Ološ svjetski. Samo jebiga, če Samira nima službe in nima pogojev, da jo dobi. Jezika ne zna, izkušenj nima, kaj naj potem. Sjedi i trpi. Tako ti je to. Ni tukaj emancipacije na vidiku.
Adija je pa sram pa stalno nabija, da koliko Mirsad pošilja denarja Samiri, pa kaj vse on dela v Avstriji, pa kakšen car je tam pa vse, samo potem pa Mirsad pride pa lahko pričaš, kar hočeš, če je vsem jasno, kakva je to seljačina. Zadnjič si je Adi zmislil, da je dobil Mirsad ponudbo za delo v Nemčiji, pa stanovanje, pa avto, pa vse, samo da Samira ni hotela.
Po mojem je Mirsad tam v Avstriji totalni pičkin dim in radi ko crnac in ga noben ne jebe pet posto, pa ne upa si pisnut, ker ve, da bi takoj popušil, potem pa se mu čisto odpuli, ko pride domov, pa je glasen pa glumi gljivu. Jebeš takav život. To je tuga največja. Jebo mater, če še ta mečka ni njegova, ampak si jo sposoja, da bi bil tukaj večji car.
»Đe si, Ado, majstore. Ajde odpelji avto na parking.«
Najhuje je, ko začne mežikat pa te scene. Ogabno. Ampak je pa res, da vsaj da Adiju avto. Samo to je zato, ker je bil včasih ful strog pa je tepel Sanela in Adija pa jima ni nič pustil. Adiju ni pustil, da gre na šolski izlet pa na naravoslovni dan. A potem, ko se ga je Sanel zadrogiral, je pa začel Adiju kar naenkrat vse puščat, pa mu dajat avto, pa kupovat video pa računalnik pa vse. Pa Ado majstore pa Ado care pa Ado legendo. Mirsad je v bistvu največji šupak. Jado je on. To vse, ko se on duva pa to, to je samo zavaravanje protivnika. Nima on za burek.
Zakaj čefurji nabijajo muziko v avtu
To, da je Adi dobil ključe od avta, da ga pelje na parking, to je bilo zato, da gremo lahko mi na eno vožnjo do mesta. Mirsad bo pa Samiro malo na hitarco napičil. Da ima potem mir.
Mečka od Mirsada itak smrdi po kurčevih smrekcah. Model ima osem smrekc v avtu, a že ena bazdi, da ne moreš dihat. Plus to, da ima ta čefur v avtu kasetar. Pa ne moreš imet v merdžotu kasetarja. Kje si to videl. Samo to je zato, ker ima Mirsad neke stare kasete od Lepe Brene pa od Dragane Mirković, pa noče kupit cd playerja, ker potem ne bi mogel poslušat teh komadov. A to, da lahko skineš vse Lepe Brene z interneta v pol ure, to pa on ne dojame. Kaj ve Mirsad, kaj je internet. Kasete so za njega še zmeraj zakon. Pa premotavanje pa to.
Mi se vsakič, ko dobi Adi avto, zbašemo not in potem nabijemo muziko do daske in se najprej furamo po Fužinama pa trobimo pa te scene, potem gremo pa do mesta. To je ludnica. Itak se ne moremo pogovarjat, ker se vse trese, ker muzika tako nabija, da vse hrešči. Ampak je pa zakon gledat, kako folk pogleda, ko se mimo pelješ pa nabijaš najbolj čefurske komade.
»Sedišta se tresu u mom mercedesu!«
Najjači smo, najjači. Cigani smo, cigani. Nekaj je v tem nabijanju muzike v avtu, pa z odprtimi šipami, pa s počasno vožnjo, pa vsemi temi štosi. Največji užitek je videti ljudi, kako zavijajo z očmi. Ker veš, da jim ne sede ta muzika pa da bi nas vse potamanili pa poslali nazaj v Bosno, in potem greš deset na uro po mestu in nabijaš Mileta Kitića, da te vsi slišijo.
»Plava ciganko! Plava ciganko! Ceo grad zbog tebe zna me, u crno si zavila me! Plava ciganko! Plava ciganko!«
Kaj je? Mamicu vam vašu! Kaj gledaš? A bi batine? Noben ti nič ne more in si lahko pameten in si lahko čefur, če jim paše ali pa ne. V avtu ti ni treba razmišljat, kaj si folk misli o tem, da si čefur. Pelješ se mimo in te boli kurac. Ne vejo, kdo si, ne vejo, kje živiš, kako se pišeš, nič ne vejo. A ti kaj ni jasno? Da ne bomo pobremzal pa bodo šake padale. Močen si. To je to. Ni srama, pa ne bojiš se, da ti bo kdo kaj sikal, pa še dobra zajebancija je lahko. Sploh če se pelješ čez Prešerca pa sprašuješ folk, kje je Prešernov trg. Ali pa če vidiš kako res debelo žensko.
»Teeetaaa! Zakaj si tako debela? A boš imela dojenčka?«
»Puncaaa! Kok si ti lepa! Majke mi moje! A bi šla z mano na burek?«
»Pederu! Alo pederčino! A bi mogoče kito v rito?«
In odpelješ naprej. Folk pa zavija z očmi. Nimaš nobenega takega glupega občutka, kot ko te vprašajo, a je Đorđić z mehkim ali trdim č, pa od kje so tvoji starši, pa ko ti slovarca pred celim klasom najavi, da v eseju uporabljaš hrvatizme. Kakve hrvatizme, jebo ti Ciro Blažević mamicu. Bosančizme, ne pa hrvatizme.
Ni tega. Ti se samo počasi pelješ po mestu in nažigaš narodnjake. Ko vam svima jebe mater! Vsi vi, ki nas gledate, ko da smo pobegnili iz živalskega vrta, pa zavijate z očmi pa si mislite, zakaj jih nismo izbrisal vseh, ne pa samo osemnajst tisoč. Za vse vas nabijamo te naše komade do konca pa se furamo po mestu pa vas provociramo. Glejte, glejte, lepših še dolgo ne boste videli. Mamicu vam vašu nabijem.
»Armaturu čupaš iz temelja sreće, niko tako draga voljeti te neće.«
Dejan je najžešći. Njemu je mama Slovenka in potem mu najbolj dogaja in se nagne ven iz okna in se dere čefurske komade. Aco šalta muziko in menja Mirsadove kasete, Adi mota volan s komolčkom na vratih lepo, jaz pa rugam folk v glavo.
»Gospa, zgubil smo eno zebro, tako afriško, prugasto. A ste jo mogoče vidla? Lihkar je šla mim? Kako, da ne. A veste vi, gospa, kaj je to zebra?«
To je največji žur. Pelješ se lepo z merdžotom in se zajebavaš. To ti je život, ne pa smučanja pa badmintoni pa savne pa bovlingi pa te slovenske kmečke fore. Pa Nuše Derende pa Saše Lendero.
»Prijatelju Đemo, idem u San Remo, pričuvaj mi Fatu, dok pjevam sonatu.«
To je žur.
Zakaj sva z Acotom blejala v domofone na preglovcu
»Dej ustav na Preglovem, k sva jst pa Marko neki zmenjena.«
»Popuši mi s takimi. Kaj sta vidva zmenjena?«
»Zmenjena sva i ne seri. Ustav.«
»Ni šans. Ko te jebe. Bosta lepo laganim korakom.«
»Pa kaj si pizda, če sem ti reku, da ustav.«
»Zaboli me dupe. Kaj ne poveš, kam gresta.«
»Ma nosi se ti. Kaj te boli kurac.«
»Prav. Boš pa pešaka izigravu, če nočeš povedat.«
Adi je profural mimo Preglovega, Dejan je pa mene gledal, da mu povem, kaj sva zmenjena z Acotom, samo sem jaz vedel prav toliko kot on. Nič. Aco je nekaj naumio in zdaj se lahko slikaš. A itak, da ne bo povedal. Ni on od velikih govorcev. Jebe ga gramatika. Pa tudi stavki mu niso lih blizu.
Adi naju je izbacil na postaji na Rusjanovem trgu. Aco je začel marširat proti Preglovemu in jaz sem šel za njim. Zdaj mi je bilo jasno, da je to povezano z Damjanovićem, in sem se malo uprpil, da ne bo že zdaj navalil na njega in da mu bom moral jaz pomagat. Ni dosti, da je Radovan mutav, zdaj je še Aco ušutil in neki pripravlja, mene je pa vključil v te svoje plane samo zato, ker so tudi meni policaji prebrojali kosti. Jebem vas tupane šutljive, a moram res ugibat, kaj vam dogaja v teh vaših tintarah.
Prišla sva do trinajstke na Preglovem in Aco je začel gledat domofone. Jaz sem pa gledal naokoli, če koga poznam. Fužine so čudno naselje. Samo malo prošetaš, in face se že zamenjajo in že te vsi čekirajo pa gledajo, koji si kurac, pa se delajo, da so opasni pa da je boljše, da se pobereš, če ne, te bojo zbombal. Aco je pa še kar gledal domofone. Kaj misli, da bova šla kar do njega in ga malo preispitala?
»Evo ga.«
Piše Damjanović. In kaj zdaj? Aco je nekaj štel.
»To je po moje šesti štuk.«
Zdaj je stopil in gledal v zgornje balkone. Potem je nekaj šetal gore dole in gledal naokoli. Nekaj je glumil in se delal, da je hud pametnjakovič, ki si kao ogleduje teren, da bo potem izvedel tako akcijo kot Rambo. Meni je šlo kar malo na smeh.
»Kaj zdaj?«
»Nič. Tuki živi Damjanović. Na šestem štuku.«
Do tu je imel Aco naštudirano. Drugič pa dalje. Jebiga, on je tak fužinski Rambo, ne pa pravi. Šel sem še sam pogledat tablico na domofonu, če sem že zaradi nje pešačil z Rusjanovega trga. Lepo je pisalo Damjanović. Mehki č.
»Jst Adija pa Dejana ne bi mešu v to. Mene pa tebe so prefukal.«
»Jst ne vem, če sem za.«
Hodila sva po parkingu in Aco se je naenkrat ustavil.
»Moraš. Če te Slovenc zajebe, rečeš okej, ker veš, da te bojo cel lajf jebal v glavo in nimaš kaj praskat. To je njihova država in nimaš kej. Samo če te pa čefur zajebe, mu moraš pa jebat mater, da se ve. Čefurjem se ne smeš pustit zajebavat, ker če ne, si najebo.«
Nisem ziher, da sem ga poštekal.
»Kaj pa vem. Ne morš ga zdaj pizda v Lublanco fuknt zato, ker je cviknu pa poklicu policijo.«
»Mal bo še trajal s to mojo roko. Maš čas, da se odločiš.«
Kot v filmu. Aco je nekaj teral in je glumil nekega manijaka, ki se je odločil, da bo maščeval svojo zlomljeno roko. Kot Žan Klod Van Dam, ko mu na začetku filma pobijejo
vse živo in se potem on cel film pripravlja na maščevanje in na koncu vse pobije. Samo Acotu so samo roko zlomil. Pa Marina je čakala pet ur pred policijsko postajo.
Aco je spet ušutil in ni več rekel niti besede. Šla sva vsak po svoje domov in si v pozdrav samo pokimala. Ustavil sem se pred blokom in si prižgal še en čik. Če Radovan ve, da kadim, potem lahko pušim tudi pred blokom, preden grem domov. Razmišljal sem, koliko je Damjanović kriv za Acotovo polomljeno roko. Niti se mi ni zdel več tako zelo. Mogoče bi tudi jaz poklical policijo, če bi imel na avtobusu štiri pijane kretene, ki se jim trga. Pa to, da je čefur, mi je bilo čisto brez veze. Aco res pretirava s temi svojimi sranji.
Zakaj je Radovan še vedno mutav
Radovan je gledal BK teve in neko pogovorno oddajo, kjer so se braća Srbi pogovarjali o prihodnosti Srbije. Radovan je bil sicer v življenju trikrat v Srbiji, zadnjič pred dvajsetimi leti, pa še to samo na fuzbal tekmi, ampak bleji on v te Šešelje, Draškoviće, Koštunice in druge papke, ko da su mu rod rođeni. Njemu grejo vsi na kurac, samo ga kao zanima, kaj bo v Srbiji, ker tam živita Ružica in Milan pa neki njegovi rođaci, pa zato, ker on na to gleda kot na svojo državo. Jaz ga včasih namerno provociram, da kako je to njegova država, če pa je on iz Bosne, pa on nekaj jeclja pa mumlja pa palamudi, pa vedno me na koncu nekam pošlje pa reče, da ga neham zajebavat, ker nimam pojma. A jaz dobro vem, v čem je fora. Nima Radovan svoje države, in to ga jebe. Vse te bosanske Srbe to jebe. Bosno so kao sčrtal s programa pa se šli Republike Srpske, potem so se pa kao fural na Srbijo, zdaj pa gledajo te Šešeljevce pa ne vejo, če niso mogoče celo Muslimani pa Hrvati boljši od teh budal. Zato gleda Radovan to Srbijo in upa, da bo postala normalna država, da bo lahko rekel, da je to njegova država. Ker zdaj ga je pa sram reči, da je to njegova država, če jo pa vodijo taki liki, kot je Koštunica. Samo Srbija ne bo nikoli normalna država. To vsi vemo.
Ampak gleda Radovan BK teve in spet je čisto nervozen in me sploh ne vidi, ko stojim pri vratih in gledam z njim to tugo. Radovan pa samo piha pa vsake toliko nekoga pošlje u materinu. Potem se pa nasloni nazaj in zmagoslavno zaključuje svoj komentar.
»Jebem vam mater pokvarenu. Šta uradiste iz onakve države. Đubrad pokvarena.«
Tu uletavam jaz. Jebiga, oddaja se je končala, Radovan je pa kvalitetno popizden in treba je še nekomu malo zabiberiti. Samo ne reče nič. Gleda me pa tako, kot da mi bo vsak čas jebo mater. Tega sem že navajen, saj me tako gleda že od policijske postaje, samo zdaj so radikali dodali ulje na vatru, pička im materina zaostala. Jaz šetam po stanovanju, Radovan pa mi sledi s pogledom. Kot tiste zveri z Animal planeta, ko vrebajo zebre pa antilope. Razmišljam, da mi je dosti vsega tega. Da ga ne morem več gledat, kako me tako gleda. Da bom izludio, če bo še dolgo mutav. Razmišljam, da je vse drugo boljše od tega.
»Presto sam trenirat.«
Nič. Ne jebe Radovan. Samo vstane in gre lagano v kuhinjo, da se kao napije vode. Preverja neki mašino za suđe. Pa vrača neke stvari v frižider. Pripravlja se, da bo šel spat. Zdaj me vsaj ne gleda več. Zdaj me kao ignorira. Čovjek promjenio taktiku.
»Kad je trener vidio, da pušim, mi je reko, da ne dolazim više. Nije mi pustio u dvoranu.«
Nič. Ode Radovan ven iz kuhinje čez dnevno sobo v kopalnico. Da pere zube. Pustil je, da teče voda, a name se vedno dere, če jo pustim, da teče v prazno. Ko đukac trčkaram za njim po stanovanju. Zdaj pa stojim pred kopalnico in ga gledam, kako pere zube. Voda pa še kar naprej teče.
»Bilo mi je teško pa sam se napio. Malo smo galamili po autobusu.«
Radovan zapre vodo in začne ugašat luči. V kopalnici, moji sobi, hodniku, povsod. Kot da me sploh ni. Preverja Radovan, če so zaklenjena vhodna vrata. Zaklene jih še enkrat. Potem povleče vodo v veceju. Jaz pa sem vse bolj živčen. Tresem se. Ne morem mu več mirno razlagat. Lahko se samo še derem ali pa cmizdrim. Tega pa nočem.
»Pjan ko letva sam sjedio na autobusu, nisam se mogo ni maknut, povraćalo mi se, a oni su me zbog toga tukli cijelu noć. Bilo mi je teško, jer sam presto trenirat. Nisam imo mjere. Kako ti nije jasno?«
Ode Radovan u spavaću sobu. Zapre okno v dnevni in hoče v spalnico. Ne morem ga več gledat. Začnem ga vleči za roko nazaj v dnevno. Derem se.
»Nisi me pito, kako mi je bilo na policiji. Nisi me pito, šta mi je radio trener na treningima, kad mi nije vjerovo, da me boli gleženj. Nisi me pito, kako mi je bilo, kad mi je bio pun kurac košarke i kad nisam igro, jer sam bio kao premlad. Nisi me pito, kako mi je, kad ti šutiš i ništa ne govoriš.«
Vlečem jaz Radovana, a on me gura. Gura me Radovan, a jaz ga držim za roko in ga nočem spustit. Derem se, cmizdrim, vse. On me odriva stran, ampak jaz ne popuščam. Ne dam mu, da gre v spalnico, dokler ne bo začel govorit, on pa je tudi že čisto besen in me vse močneje odriva. A ne govori nič. Pička mu materina mutava. Kako lahko tako?
»Neću da te pustim, dok ne kažeš nešto. Reci nešto. Reci! Reeeciii! Reeeciii! Reeeciiiiii...«
Derem se ko budala, Radovan pa šuti. Gura me stran, jaz ga pa vlečem v dnevno. Ranka uleti in naju rine narazen. Radovan pa še zmeraj ne progovara. Odrineta me skupaj, da skoraj padem po tleh. Radovan ne reče nič. Lepo ode v sobo in se uleže na krevet. Ranka pa pride do mene, da me bo objela pa potolažila. Jebi se sad, Ranka. Gdje si bila prije?
»Budalo jedna mutava! Idi u pičku materinu pa tamo šuti. Jesi čuo!«
Ranka me poskuša ustavit, a ne more. Naenkrat nešto u meni pukne i rasplačem se skroz. Do konca. Urlam, a suze teku i ne mogu ih više zadržat. Udaram šakama u zid i urlam. Nikad u životu nisam ovako plako. Tresem se i plačem i jedva dišem. Sve, što se skupljalo, sad se skupilo i najednom izletilo iz mene. Tuga, muka, jad, samo bijesa više nema. Plačem ko malo dijete. I Ranki dozvolim, da me zagrli, i plačem joj na ramenu. Gotov sam. Ne mogu prestat, nema šanse. Osjećam se, ko da je sve, što se skupljalo danima, sad procurilo iz mene velikim mlazom. Puko sam. Ko malo dijete. Na maminom ramenu. Mokrom od mojih suza.
Zakaj glumimo gljive
Zakaj vedno glumimo neke gljive? Zakaj ne moremo biti normalni pa se normalno pogovarjat? Ne pa te neke igrice pa forice pa pičke žličke. Zakaj mora Radovan nekaj glumit že sto let? Zakaj Ranka nekaj glumi pa ga ne pošlje u pičku materinu? Zbog mira u kući. Saj vem. Vedno je bilo to. Vse se je delalo zbog mira u kući. Jebo ih njihov mir i njihova kuća. Vsi mi nekaj glumatamo, da bi bil kao ta kurčev mir u kući. Kdo pa pravi, da če bi nehali glumatat, da bi pa nastao rat. Kaj pa če bi šele potem bil mir? Ranka in Radovan sta zakasnila na voz. Še vedno mislita, da sem malo dijete, s katerim se ne moreš normalno pogovarjat. Eni ljudje ne bi smeli imet otrok. To je hotel doktor Josip iz nekega otoka pri Zadru povedat. Samo ga nista poslušala.
Zakaj je vsakič, ko jaz kaj naredim po svoje, totalno sranje? Zakaj ne more biti vse v redu, tudi če neham trenirat ali pa če se ga usujem do konca? Kaj sem takega naredil, da moram biti kaznovan? A komu kaj hočem? Živim svoj život. Zakaj ne morem normalno delat stvari, tako kot jih hočem delat? Kot meni sede. Zakaj lih jaz vedno vse zaserem? Zakaj drugi normalno furajo pa se ne rabijo cmizdrit vsak drug dan?
Zakaj so te Fužine tak kurac od naselja, da te vsi gledajo kot kriminalca, če si s Fužin? Imamo Rašota, NBA igralca, imeli smo županjo, varuha človekovih pravic, fuzbalerje, rokometaše, predsedniškega kandidata, voditeljico, vse imamo, nismo vsi kriminalci, pizda vam materina hinavska. Fužine so največje naselje v bivši Jugi. Vse imamo. Slovence, Hrvate, Bosance, Srbe, Črnogorce, Makedonce, Šiptarje, Cigane, še kakšen niger je vmes, pa Palestinci, pa mešani zakoni, pa vse živo. To je normalen folk. Ni nas treba takoj istamburat, če smo malo politi. A bi tudi kretenčke iz Olimpije tako tambural? Ne bi. Ker so oni iz Murgel. Mater vam jebem rasistično. Kaj smo vam mi naredili? Pička vam materina domobranska.
Ne vem, zakaj hoče Aco skrhat tega Damjanovića. Samo zato, ker je čefur. Tega še vedno ne štekam. Jebo ga ti, Aco, a se ti je odtrgalo! Zakaj? Ni te Damjanović pendrečio, ampak Končar, jebo mu pas mater končarjevsko. Samo Aco ve, da ne more temu Končarju jebat mamice, potem se je pa na Damjanovića spravil. To so neke njegove glupe fore. Kot takrat, ko se je na popravcu odločil, da ne bo ust odprl, ker se mu je prfoksa kao zamerila. Teral je model neki in fuknu popravca, prfokso pa zaboli kurac. Njej še boljše. Jebem ti, Aco, te tvoje kretenizme. Kje si najdu bit tako glup.
Radovan pa smrči. Naj gre on res v kurac. Zaboli njega za vse. Važno, da ima on neke svoje principe pa načela pa te fore. Da se on nekaj gre. Da glumi gljivu. Pa kaj potem, če sem nehal trenirat. Nehal sem in gotovo. Moja odločitev. Jaz sem nehal trenirat, ne ti, pička ti materina egoistična. Mene je jebala una pederčina in jaz sem završio priču. Gotovo je, in kaj zdaj. Bom pa kaj drugega v življenju delal. Bom že. Biće bolje, Radovane. Mutavko jedan mutavi. Biće bolje. Vidjećeš, da će biti bolje.
Zakaj je voditeljica v trenerki čisto druga
Spet me je zbudil poštar. Ne vem niti, kdaj sem uspel zaspat, niti če sem sploh kaj spal, ker se mi zdi, da sem celo noč gledal slike Radovana pa Ranke pa mene pa Acota, pa vse se mi je vrtelo po glavi, da sploh ne vem, ali sem sanjal ali sem samo razmišljal. In potem kar naenkrat domofon zvoni.
»Pošta je za podpisat.«
Jebala ga pošta in kje je mene najdu zajebavat z njo. Naj se ti mamica podpiše. Bil sem še tako zaliman od spanja, da sem komaj odklenil vrata in se privlekel do lifta. Res ne vem, kje je danes mene dobil s to pošto. Zakaj nisem ostal ležat v postelji, pa bi model fuknu obvestilo v kaselc i gotovo. Itak bojo spet neke buče iz banke za Radovana.
V liftu sem se pogledal v špeglu in ugotovil, da imam majico narobe obrnjeno pa da imam dve različni šlapi na nogah. Eno svojo in eno od Radovana. Pa še ves neumit pa smrdljiv pa zlepljen. V glavnem, nikakav. Potem pa pride v lift voditeljica. Pa ne me jebat. Pa lih zdaj, ko sem največji klošar. Pa še najbrž se mi pozna na obrazu od solz včeraj zvečer. Samo potem pa že hočem spustit pogled od srama pa vidim, da je ona še bolj prlimana od mene. V neki razvlečeni čefurski trenerki, brez šminke, skuštrana, v strganih copatah in v neki trikrat preveliki majici. In potem se gledava in se drug drugemu začneva smejat. Tako u izi.
»A je tebe tut poštar zbudu?«
Ona mene sprašuje. Ne moreš verjet. Pa se mi smeje. Zdaj pa res ne vem, če sem se zbudil ali še vedno sanjam. Kimam neki in se smejem, in mi celo ni nerodno in ne gle-dam v tla, in sem skoraj pogumen in vse. In že razmišljam, da če bo poštar normalno delil to pošto, pa ne bo neki palamudil, da se bova tudi nazaj skupaj peljala v liftu.
Dol pri poštarju pa ful enega folka, neke dohodnine talajo ali kaj. In gre hitro. Podpišeš, vzameš in greš.
»Prinčič.«
Ona podpiše in dobi svojo kuvertico in gre proti liftu. Jaz pa ratam živčen. Kaj, če bo odšla brez mene. Gledam poštarja. Ajde zdaj, model. Izkaži se, da jo ujamem pa da se skupaj peljeva do gor, pa da me še kaj vpraša in da mogoče še izdavim kako besedo.
»Đorđić.«
In brska model neki in bluzi in najraje bi mu jebu mater. Voditeljica je pa že pred liftom. Ajde požuri, matere ti mile, molim te ko boga. On pa lagano sportski.
»Đorđić?«
»Da.«
»Radovan?«
»Ne. Marko. Sin njegov.«
»Mora osebno prevzet.«
E, jebiga zdaj. Vse si zajebal, model. A ne veš, da ne morem brez pošte nazaj? Voditeljica je še vedno pred liftom, ampak zdaj pa moram počakat, da gre noter sama. Ker kaj, če me vpraša, kaj mi je prinesel poštar? A naj ji rečem, da je bilo nekaj za očija? Ni šans. Piši kući propalo. Naj gre vse ne vem kam. Ker drugače bi lahko nekaj zmutil, pa da je zame od policije ali pa od ministrstva za obrambo, vse živo. Zdaj pa stojim tam pri kaselcih in jo gledam, kako čaka lift. A njega ni in ni. A da sem dobil pošto, bi pa takoj prišel in bi mi spizdila.
Tako v trenerki je čisto druga. Kul je. Še zmeraj je huda s temi dolgimi črnimi lasmi pa to. Samo tako zaspana pa nenamazana je bolj normalna, mislim, bolj navadna. Lahko bi se še tak papak, kot sem jaz, z njo pogovarjal. Ne bi mi bilo nerodno pred njo. Ne bi rabil gledat v tla. Lahko bi jo gledal v oči in ne v rit. Če bi bila vedno v trenerki, bi še imel kaj šans.
Lift je prišel in je šla not. Ni me pogledala, ni me počakala. Tako blizu uspeha sem bil. Kakav zajeb. Spet je Radovan zajebal. Koji kurac mora osebno prevzemat to pošto. Kdo si je to izmislil? Kje je fazon? Saj sem mu sin. Jedini. A ni to dovolj? Ko me bodo čez dvajset let vprašali, zakaj se nisem poročil, bom rekel, da zato, ker moraš osebno prevzemat pošto. Ode voditeljica in jaz gledam lučke nad liftom in vidim, da se je ustavil v osmem štuku. Prav vidim jo, kako gre ven iz lifta. Slišim, kako me pozdravlja s svojim seksi glasom. Kakav zajeb!
Zakaj nismo gledali tekme do konca
Da je moj lajf čisto v pizdi, mi je bilo jasno, ko me je klical Dejan in me vprašal, če pridem k njemu zvečer gledat tekmo, jaz pa sem ga vprašal, katero tekmo. A igrata pa Barcelona in Arsenal. Finale Lige prvakov. Ne moreš, da verjameš. Čisto sem pozabil. Nisem bral Sportskih že sto let, nisem stavil, nisem gledal teleteksta, nisem nič. Totalno sem zabluzil. Jaz sem pa kao navijač Barcelone. Jaki navijač, ki pozabi, da igra njegov omiljeni klub finale Lige prvakov. Pičil sem do Dejanovega bloka in razmišljal o tem, da je vse to skupaj že kritično. Zato ker se mi je živo jebalo za Barco in Arsenal. Zaboli me đoko. Tudi če sploh ne bi gledal tekme. In to jaz, ki sem šprical treninge pa nalagal, da se učim pa to, da bi gledal tekme od Barce ob torkih in sredah zvečer. Evo postava Barcelone, iz glave: Valdes, Belletti, Marquez, Puyol, Van Bronckhorst, Xavi, Deco, Giuly, Ronaldinho, Eto'o, Larsson. Lahko naštejem še rezervno klop. Vse rezultate v Ligi prvakov, najboljše strelce, vse lahko naštejem direkt iz glave. Zdaj se mi pa jebe. Pizdarija. Res ne vem, če sem še sploh normalen. Kakšen čefur je to, če se mu jebe za finale Lige prvakov.
Ponavadi gledamo tekme pri Dejanu, ker je Mirtić itak v Kubani, Sonja pa dela nočne, ker je medicinska sestra. Po mojem ona štepa nočne, da ne rabi razmišljat, zakaj Mirtića ni doma pa to. Dunja iz štirke, od moje sošolke Anje mama, je tudi medicinska sestra, pa ne štepa teh nočnih ko blesava. Sonji pa to sede.
Danes smo vsi štirje na broju. Adi je stavil na Barcelono in je čisto živčen, ker je brez keša, in če popuši še zdaj, bo čisto v pizdi, Dejan pa je stavil na Arsenal, ker je bolj pameten od vseh in edini na svetu misli, da bo Arsenal zmagal. Čeprav so se prešvercali do finala in nimajo za burek. Aco pa ni stavil. Tudi on je v kurcu in tudi njemu se jebe za finale Lige prvakov. On sigurno misli na Damjanovića, jebo ga Damjanović u dupe tvrdoglavo.
In gledamo mi tekmo in vse kul, in jebeni drveni libero Campbell da gol in Arsenal povede, in Dejan je pameten in sere in z Adijem se itak spičkata pa se neki usajata, samo jaz nisem zraven. Mene ni. Saj gledam, pa se kao delam, da me zanima, samo mi pa v resnici dol visi. Zaboli me za Henryja pa za Ronaldinha pa za ofsajde pa rumene kartone pa Iva Milovanovića. Itak mi najeda Dejan s temi svojimi srbskimi forami, ker noče dat na HTV pa da normalen komentar poslušamo. Božo Sušec ali Drago Ćosić. Ne pa da mi model prbija s temi okroglimi usnji pa kazenskimi prostori pa prepovedanimi položaji pa čuvaji mreže pa temi slovenskimi metaforami. Ko da gledam Prešerna, ne pa fuzbala.
Adi pa Dejan sta pa že čisto nervozna.
»Dej, k se vam bo Henri spet prošetu pa vam ga uvaliu med perhe temu Valdezu. Dej sam poglej tega cigota. Kje bo on Henriju branu, če ga še vid ne.«
»Dej, da ne bo Barcelona začela zares igrat.«
»Da ne bo res. Če ne bi mela Barcelona Ronaldinja, bi itak izpadla že v prvem krogu.«
»Arsenal brez Henrija bi pa v drugi angleški ligi igral. A prav?«
»Popušiš mi.«
»Mrš!«
Začel sem razmišljat o voditeljici. Naenkrat sem jo zagledal, kako v trenerki pa skuštrana sedi na kavču in gleda teve. Pa je kokice. Pa se smeje. Noge ima na mizi in s kokicami cilja ekran. Potem vstane in nabije muziko. Pa nekaj pleše in maha s svojimi dolgimi lasmi. Dela si sendvič. Od pira frižider in vzame mleko in ga pogreje na štedilniku. Usede se na pult in cupka z nogami. Pogovarja se po telefonu. Smeje se. Gleda se v ogledalo in si stisne mozolj. Gre na stranišče. Potegne vodo. Pogleda svoj mozolj. Razteguje se in se vrže nazaj na kavč. Naredi svečo. Vstane in gre na balkon. Gleda naokrog po Fužinah. Češka se po glavi. Pa srbi jo uho. Spet je na kavču in šalta kanale. Sezuje si štunf in gleda svoje stopalo.
»A pička ti materina! Kako lahko to fališ, pederčino ena!«
»Ne more, k je les, k ma dve levi nogi. Dej poglej ga, sej hodit ne zna.«
»Ma jebi se, šonjo. Kje so tebe najdi, da igraš za Barcelono!«
»V Arsenalu je pobiru žoge ob igrišču!«
»Boš vidu, kaj vam bomo nardil v drugem polčasu.«
»Vem jst, kaj nam boste vi nardil. Vem, vem. Pušiona bo. Velika pušiona.«
Prvi polčas se je že končal. Arsenal je vodil ena nula. Dejan je stišal televizor in nabil neko muziko. Vsi smo se zavalil na kavču pa na foteljih. Nobenemu se ni dalo mrdnit. Dejana je pa trgal, ker je Arsenal vodil. Kot da nismo vsi vedeli, da jih bo Barca potrgala v drugem polčasu. Dejan je začel prčkat po nekih starih Duletovih ploščah in na gramofonu štimat nek komad. Kje si še videl, da obstajajo gramofoni. Duleta je res povozil čas.
»Joj, da vidiš, kaj sem zadnjič najdu, kaj je Dule poslušu. To boš umrl od smeha. Keri bedni komadi.«
Saj ne, da nobenega ni pol kurca zanimalo, kake komade je Dule poslušal, samo Dejan se je odločil, da nas bo jebal s to hašišarsko muziko, in smo morali poslušat neke stare jugo rock komade, o nekih pederih.
»Ja sam za slobodnu mušku ljubav! Ja sam za slobodnu mušku ljubav!«
Dejan je nabil do daske, da smo se morali prijet za ušesa. Tako je praskalo pa šumelo, da se ni dalo trpet tega sranja. Dejanu je pa dogajalo.
»A si ga vidu, Duleta, pederčino. Kaki so to komadi.«
Jebiga, ni bil Dule seljak tako kot Radovan ali pa Mirsad. On je bil gradsko dete. On ni poslušal narodnjakov pa te scene. Dušan Mirtić je bil pravi roker. Intelektualac. On res ni bil za na Fužine med seljake. On bi lahko, če bi bil kdaj trezen, debatiral po televiziji, na Trenjih pa Odmevih pa to.
»Dej ugasn to. To je za hašišare, ne pa za normalne ljudi.«
To so bili res zajebani komadi v nulo. Res ne vem, kakšni papki so to bili, ti rokerji, da so to poslušali. Ni čudno, da se je Dule, zvani agent nula nula tri, propio na stara leta.
»Dule hašišar!«
»Ne morš verjet. A si ga predstavljaš, kako duva pa nabija to pedersko muziko?«
»Dej nazaj na fuzbal, k se bo začel.«
Dejan je končno ugasnil muziko pa dal na fuzbal. Malo sem začel not padat. Malo me je začelo jebat, da je ta Arsenal res zajebana ekipa pa da je Ronaldinho res nekaj zmatran in da nič ne more. Samo potem je pa kar naenkrat uletila Sonja in zjebala in fuzbal in žurko in vse. Ko nas je videla, ji je padel mrak na oči. V sekundi je bila vsa pošizena, Dejan pa se je usro živ, ko jo je videl. Kar ugasnil je teve, polčas se je pa lih začel.
»A sva se zmenila, da boš delal za šolo pa da ne bo nobenega žuriranja?«
»Samo tekmo pogledamo. Finale Lige prvakov.«
»Me ne zanima. Sploh me ne zanima.«
Nastala je čudna tišina. Dejan je nekaj mahal z rokami pa nekaj kazal teve, ki je bil itak ugasnjen, Sonja je pa zavijala z očmi pa mahala z glavo pa pihala kot Radovan. To pihanje je, kot kaže, fora vseh starcev. Tudi slovenskih.
»Ne zanima me nič. Štiri predmete moraš popravit. Štiri. Pa konec maja je.«
Mi smo videli, koliko je ura, in se začeli dvigovat s kavča, ker nam je bilo vsem trem jasno, da je najboljše, da se pokupimo domov. In to v roku od takoj. Dejan je še nekaj mutil pa probaval, samo Sonja se ni pustila jebat v glavo. Sonja ima že vsega poln kurac in je vsa živčna, in vsakič ko jo vidiš, se ti zdi, da bo vsak čas doživela živčani slom. Pa nekoga zadavila. Opasna ženska, res. Dejan se je nekaj opravičeval, Sonja nas je pa gledala, kot da smo mi krivi, ker ima Dejan štiri popravce in bo fuknil letnik, samo nisam ga ja rodio tako truntavog, gospa. Jebala je njena histerija. Smiri se ženo luda, bi rekel Radovan. Kadarkoli jo vidiš, je živčna ko pes. Pa vse gleda, kot da so ji oni krivi, da je vsa v kreditih pa limitih pa ne vem še čem. Še sreča, da je vsaj Nataša pridna pa pametna. Samo tudi njej bodo došle žute minute ob taki matki pa fotru.
Zakaj bo Adi ratal džanki
Prišli smo ven iz bloka ko popisani. Vsem je šla ta situacija s Sonjo in Dejanom na kurac in nobenemu se ni dalo zdaj fuknit v neko kafano pa gledat tekmo do konca. Nekaj smo šetali po Fužinama in vsi živčni nekaj basal o ne vem čem. Aco je bil še vedno čisto tiho, jaz pa sem samo nekaj malega pizdaril zaradi Sonje pa Mirtića pa Dejana pa teh nebuloz. Vrgli smo se na plezala in Adi je privlekel iz žepa zelenico. Ful zelenice. Od kje mu toliko trave, mamico mu njegovo, Samiro. Z Acotom sva ga gledala kot zmešana, model je pa nekaj petljal pa zavijal pa ni hotel povedati, ampak je začel zvijat eno tako ogromno džolo.
Gledal sem ga, kurca žgoljavega, kako stresa travo iz velike nabasane vrečke, in zazdelo se mi je, da se mi blede. Adi je bil vedno največja sirotinja, potem ti pa kar naenkrat uleti z nekimi vrečami zelenice.
»A si ti začel dilat, pizda ti materina čefurska? A?«
»Mamica ti dila!«
»Adi, ne jebi. Povej, če dilaš!«
»Pa kaj je! A maš probleme?!«
»Sam povej, če dilaš, pizda ti!«
»Dej, spizdi mi s takimi.«
»Od kje ti pa pol vsa ta trava? A ti jo je mogoče očka iz Klagenfurta prnesu?«
Veleslavni pametnjakovič Adnan Mutavdžić je motal svojo duvanico in šutil kot zalit. Jebo mater, če ga nisem hotel kar zadavit, ker je tak idiot. Hotel sem mu vso to njegovo travico strest v gobec. Pa ne zato, ker jo ima, ampak ker nekaj skriva pa noče povedat. To muljanje pa petljanje je šlo meni vedno tako na kurac, da bi najraje
Adija prijavil cajotom, pa naj se njim nekaj zmišljuje pa palamudi.
»A ti je maca pojela jezik al kaj? A hočeš, da te prefukam, pizda ti lažniva?«
»Pa kaj sikaš! Brigi se zase, pizda ti materina!«
»Prav. Ko te jebe.«
Šel mi je tako na kurac, da sem bil čisto nervozen in sem vstal in nekaj šetal gore dole po otroškem igrišču. Fuknil sem se na gugalnico in se ko blesav ljuljal. Jebeni Adi in njegova trava. A smo kolegi ali nismo? Cel lajf smo skupaj pa se neki družimo. Kot klinac je hodil na moje rojstne dneve pa za foro pihal svečke na torti namesto mene, da je bila Ranka čisto razpizdena in ga nisem smel več povabit. Skupaj smo šprical šolo pa pri Iztoku video igrice nabijal, potem nas je pa njegov fotr dobil pa smo najebal, ker smo kao Iztoka prisilili v to, da z nami šprica šolo pa nas pusti na svojem računalniku nabijat igrice. Skupaj smo se prvič napili z rakijo, ki smo jo spizdili iz Hukićeve kleti, in potem smo vsi bruhali za Ljubljanico, Dejan pa je fuknil v vodo. Pa skupi smo v garderobi šlatal sošolko Almo, ki je mela velke balone. Pa na valeti smo bili vsi pametni in močni in težil folku, potem smo pa laufal iz diskača vse do Fužin, ko so nas ganjali neki manijaki, pička jim materina seljačka. Pa skupaj smo šli na koncert Baneta Bojanića in smo zalutal in potem bluzili celo noč po nekih njivah, potem smo pa nabijal na Fužinama, da je bil to najbolj nor koncert pa da kako smo se ga natrpal pa kako je dogajalo, potem nam je pa Cerić povedal, da je koncert odpadel. Kake budale smo izpadli. Naredili smo si sram, bi rekel moj komšija Senad.
»Če že morš vedet, mi je Peši uvalil to robo, ker se je model usro živ, ko je bila racija.«
»Zaboli me kurac!«
»Pa kaj si pizda! Evo ti. Popuši en dim. Za pomirenje.«
Še sam ne vem, zakaj sem kar vzel to kurčevo džolo in potegnil en dim. Tako na izi, nisem ful inhaliral. To je bil moj prvi dim v lajfu, ampak sploh nisem razmišljal. Sam sebe sem presenetil. Vsa ta situacija me je čisto razčefukala in sploh nisem več mogel razmišljat. Gledal sem tisto sranje v mojih rokah in nisem mogel verjet. Nič. Praznina. Nisem čutil, da bi me kaj zadelo, nisem čutil, da bi me bilo strah, da bi mi šlo kaj na kurac. Vse mi je bila ravnica. Dal sem jebeni smotuljak nazaj Adiju. Z Acotom sta pušila naprej, jaz pa nisem hotel več. Zdelo se mi je, da se nič od tega ne dogaja več meni. Da sanjam. Naj gre res vse v kurac, ta lajf pa to. Kot da sem prolupal. Kot zombi. Ali pa največji trunto. Samo blejim v prazno, stvari se mi pa dogajajo ena za drugo. Če nisem za v ludaro, potem res ne vem. Koji kurac. Vse je smrdelo po travi. Če bi kdo prišel na deset metrov do nas, bi vedel, da smo pušili. To skrivanje mi itak nikoli ni bilo jasno, če pa potem tako smrdi, da vsi vejo, kdo je pušil pa kje. Zanalašč sem se hotel prestrašit pa sem si predstavljal Radovana, kako uleti pa me vidi, kako duvam, samo mi je bilo tudi to ravnica. Zaboli me za Radovana. Zaboli me za vse živo. Ko vam svima jebe mater! Idite svi u tri pičke materine! Marš!
»In kaj boš zdj s to travo?«
»Kaj pa vem. Prodal jo bom dečurliji. Pol si bom pa nabavu une feltne, k se vrtijo. A veš, une iz une oddaje na emtivi, k pedenajo une stare avte? K dajo une vrteče feltne, k se vrtijo tut k se avto ustau? To si bom nabavu.«
»Pa sej nimaš avta. Kaj ti bojo feltne?«
»Na steno si jih bom dal v sobi, da se vrtijo lepo gor. Pol se pa fukneš na krevet pa gledaš, kako se rolajo pa svetlijo pa vse.«
Adi je mislil resno. Brez zajebancije. On bi si res kupil feltne in jih obesil na steno. On se je resno odločil potalat travo mulcem in si nabavit feltne. Ne moreš, da verjameš. To je ta fužinska scena. Da se ubiješ. Če bi Adiju ponudili bajturino na Beverly Hillsu pa jaguarja pa Angelino Jolie za ženo, bi še vedno raje izbral vrteče feltne na steni svoje malene sobice na Fužinah. Njemu ni spasa. On ima predispozicije džankija.
Začele so pokat petarde. Konec tekme je in mi nimamo pojma, kdo je evropski prvak. Kakšni zarukani luzerji. Jaz sem se še naprej gugal na gugalnici, Adi pa Aco sta finiširala duvanac, v Parizu so se pa eni veselili naslova evropskih prvakov. Samo mi nismo vedeli, ali Arsenalovci ali Barca. Če to ni znak, da smo ga zabluzili. Totalka.
Zakaj mi pa zdaj naenkrat paše tišina?
Doma je bila totalna tišina. Radovan in Ranka sta izmenično smrčala. Oblečen sem se v temi vrgel na svojo posteljo in se zagledal v strop. Ni se mi dalo niti do televizije, da pogledam, kdo je zmagal. Odklop. Ležal sem tam, kot bi bil prbit do konca. Nisem se premaknil po moje kaki dve uri. Ne vem, če sem vmes kdaj zaprl oči in hotel zaspat. Buljil sem v strop, in to je to. Kot debil.
Najhuje mi je pa to, da mi je sedlo. Prav pasalo mi je. Poslušal sem smrčanje Radovana in Ranke, neke nerazumljive glasove folka pred blokom, zvok vlakov, ki so pičili mimo, brum lifta, ki sem šele pred kratkim prokužil, da je to lift. Bil sem miren in to mi je tako sedlo, da bi lahko ležal tam na tisti postelji še sto let. Pa ni bilo zaradi trave, ker sem potegnil samo en dim, pa še tega bolj plitko, brez inhaliranja. Nekaj drugega je bilo, samo nimam blage veze kaj. Nisem razbijal glave ne z Radovanom, ne z Ranko, ne z Acotom in Damjanovićem, ne z Adijem in njegovo robo, ne z Dejanom in njegovimi šuti. V bistvu sploh ne vem, o čem sem dumal. Vem samo, da sem ležal z odprtimi očmi in gledal jebeni plafon pa luster pa sence pa ne vem kaj
Vem, da sem pomislil na tiste Kitajčke, ki so zamotani v čaršafe pa meditirajo pa se grejo nirvane pa to. Vedno so se mi zdeli malo otkačeni pa za v ludaro, zdaj pa sem se videl med njimi, kako sem tudi sam čelav pa v tistih šlapah sedim tam in meditiram in se mi jebe za cel svet. Vmes sem pomislil, da se mi je od vsega, kar se mi je zgodilo, čisto odpulilo in da nisem več normalen. Samo se sploh nisem sekiral zaradi tega, ampak sem mirno razmišljal o tem, kako šetam po ludari v tisti ludački košulji in se potem kot Mel Gibson v filmu Smrtonosno orožje izmotavam iz nje. Samo on je imel zjebano ramo pa se je zato lahko izmotal.
Spet sem pomislil, da sem zadet. Samo ni bilo šans, ker če sem od enega dima tako počen, potem res nisem normalen. To so neke psihološke reakcije ali nekaj takega. Najbrž je to čisto normalno, samo da to vejo samo doktori in se potem delajo frajerje pa glumijo carje.
Potem sem pomislil, da se mogoče vsi ludaci tako počutijo in da je res, kar je enkrat Adi nabijal, da so oni kao najbolj srečni ljudje na svetu, ker nič ne vejo in jim nič ni jasno. Mogoče res. Tako ležijo in gledajo v prazno in uživajo. Boli njih kurac, što Srbija nema mora. Res sem se počutil tako, da bi lahko tako ležal cel lajf. Pomislil sem, da nisem niti mrdnil od takrat, ko sem se ulegel. Niti ene mišice nisem premaknil. Niti sem čutil neko potrebo, da se premikam. A vedno sem se po postelji vrtel kot zmešan, da sem vsak čaršaf pod sabo izvlekel in zmečkal, da Ranka ni več vedela, kaj naj naredi.
Gotovo. Ja sam lud čovjek. Prolupo. Pošandrco. Otkačio. Polupali mi lončići. Luđak.
Zakaj čefurji sedijo v zadnjih klopeh
Center strokovnih je šola, ki so si jo Slovenci izmislili, ker niso vedeli, kaj naj delajo z vsemi čefurji. In potem so naredili Center strokovnih, najbolj nikakvo jebeno srednjo šolo na svetu, kjer potem največji debili od prfoksov jebejo vse nas na -ić v glavo. Samo na tej jebeni šoli nimaš nobenih pravic. Če se profotu sprdne, te lahko vpraša trikrat na uro in ti zalima tri kolčine in si gotov. Ne jebejo oni pravil pa to. Mi smo ološ in z nami lahko delajo, kar hočejo. Da narediš Center strokovnih, moraš biti genijalac. Ker ni, da ti bo kdo pomagal pa da ti bodo dali čas, da se naučiš pa to. Njim je cilj čim več čefurjev ubiti u pojam, kot bi rekel Radovan. Če imaš tri popravce, se bo takoj našel četrti pametnjakovič in ti prilepil še enega, da je avtomat. Ni tukaj trte mrte. To so pederska posla. Zato pa si vsako leto v drugem klasu. Če ti ne fukneš, fuknejo ostali.
Danes sem šel po stotih letih spet v šolo samo zato, ker mi je dopizdilo sedet doma. Itak bom šel samo za dve tri ure, in še to se bom fuknil v zadnjo klop in malo podremal. Da nabijem statistiko. Da me ne zajebavajo, da me ni bilo pa to. Pa da vidim, če so še vsi na broju. Itak sem ta letnik že zafural, in če se izvlečem s tremi popravci, bo to čudo. Samo itak vem, da se mi ne bo dalo piflat čez počitnice in bom odletel. Mogoče je res bolje dobit še enega, pa da mirno avtomatično drmnem. Ker nimam jaz živcev za te njihove kontrolke pa delovne zvezke pa šestila pa table pa krede. Ajde, lahko sedim tam v zadnji klopi in se zajebavam ali dremam, samo da bi pa poslušal o kemijskih formulah pa o neenakopravnih enačbah, mi pa na kraj pameti ne pada. Tam popišeš celo tablo z nekimi brojkami in na koncu kao ugotoviš, da je iks enako tri. In koji kurac? Kakšen iks? Kaj je to? Neki računaš in se zajebavaš, da potem skontaš, da je neki jebeni iks enako tri. In kaj imaš od tega, da to veš, če je potem v naslednji nalogi iks že štiri ali pa sedem. Če to ni debilno. Jebali vas svi vaši iksi in ipsiloni!
V zadnji klopi sedimo največji čefurji. To je pač tako. Od začetka. Ker ko prideš prvi dan v šolo, se vse slovenske mamice nabijejo na vrata pa slikajo s svojimi fotoaparati, pa vsi slovenski klipani so sređeni pa pametni, pa vsi se že poznajo pa že vse vejo, pa potem so vsi glasni in takoj se gurajo v prve klopi, da bojo bližje tovarišici pa da bojo odličnjaki. Pa vsi se pogovarjajo s tovarišico in se zajebavajo in se imajo super in vse. A jadna Ranka in druge čefurske mamice pa vse presrane stojijo z nami malimi čefurčki odzadaj pa samo gledajo, da jih ne bi kdo kaj vprašal, ker so se tudi same uprpile zaradi šole, ker jim nikoli ni šla, pa še ne znajo to slovenščino najbolje govorit pa potem upajo, da jih ne bo noben nič vprašal. In potem počakajo v tišini, da se vsi Slovenci namestijo, potem pa na skrivaj čušnejo svoje mališane v razred in spizdijo. In mališani potem, ker so isto tako presrani kot njihove mamice in se tudi bojijo, da jih bo kdo kaj vprašal, se čičnejo čim dalje od vseh, v zadnjo klop. V zadnji klopi pa potem v totalnem strahu sedijo mirni do konca petega ali šestega razreda, ko se jim od vsega tega strahu pa jebancije ne odklopi, da potem poblesavijo in začnejo delat pizdarije in jebat vse po vrsti v glavo.
Tako kot jaz jebem tole našo Franičko nonstop v glavo pa se ji derem: »Turšica, je' bi se javu!« pa podobne fore. Samo danes se mi ne da, ker sem zaspan pa zjeban in sem lepo začoril na klopi. A zraven mene se največje tri budale v razredu, Ščekić, Đomba in Glistić, spomnijo, da bojo
tekmoval v drkanju in da tisti, ki mu prej pride, zmaga. Sredi ure. Kake budale.
»A gremo za gajbo?«
»Za šteko malboro čikov.«
»Za flašu rakije.«
»Dej k boš spet uvalil uno svojo bljutavo pišurijo.«
»Dej gremo se za rundo pikada.«
Jebo ih ja tupčine tupkaste. Ampak so pa res ti modelčki začel drkat izpod mize, Franička pa je začela drkat mene.
»Đorđić?«
»Kaj je?«
»Kaj je s tabo?«
»Kaj je pa z drugimi?«
Une tri budale so drkale naprej, folk se je režal, Franička je pa pihala, pa odpirala redovalnico pa dnevnik, pa je bila na meji tega, da dobi pošizitis.
»Zaradi mene greš lahko tudi domov. Midva lahko že zdaj zaključiva za letos.«
Pa kje me je najdla ta stara vještica. Ona dobro ve, da imam že tri zabetonirane šute in da me zdaj lahko jebe z avtomatom. A imam pa pri njej več dvic kot šutov. Samo boli njo za to statistiko pa to. Ona to po filingu.
»Lahko se pa recimo presedeš v prvo klop pa začneš delat pa bova videla.«
Kakšno prvo klop? A si ti normalna? Pa ne morem jaz sedet v prvi klopi.
»Gospa profesor! Meni to vera prepoveduje!«
»Kakšna vera?«
»Veste, jaz sem s Fužin in mi ne smemo sedeti v prvi klopi.«
»In zakaj ne?« »Ker bi pol ratal takve štreberčine k Miško in bi dobil te pepeljare na nos in bi nas pol vsak dan tambural po Fužinama.«
»Marko!«
»Res, gospa profesor. Na Fužinah tamburajo vse, k sedijo v prvi klopi.«
»Lahko greš pa tudi ven.«
»Z lahkoto.«
Vstal sem in sem šel ven. Folk se je pišal od smeha, Miško je tam v prvi vrsti ves užaljen nekaj cmizdril, ampak ko mu jebe mamicu. Kje je najdu model bit piflar na Centru strokovnih. Une tri budale so pa še naprej drkale in se režale in klop se je tresla, samo še nobenemu ni prišlo.
Zakaj so male čefurke največji monstrumi
Male čefurke so mene od vedno najbolj nervirale. One so taki monstrumi, da to ne moreš verjet. Boga pitaj, zakaj so takšne, ampak takšne so in pika. Saj se potem umirijo, ko odrastejo pa se poročijo pa dobijo klince pa to, samo od dvanajstega do osemnajstega leta so pa užas živi. Ne jebejo one žive sile in samo meljejo neke svoje glupe priče in ne moreš se jih rešit v lajfu. In ko sem sedel na dvajsetki in se fural domov na Fužine in sem videl tisto Makarovićko od Acota, kako je prišla gor na bus, mi je pao mrak na oči. Vedel sem, da me bo zdaj začopatila in da me bo udavila do Fužin. Hotel sem že spizdit dol z avtobusa, a je model zaprl vrata in speljal. Ona pa me je uočila in doletela do mene.
»A nisi ti od Acota kolega, a ne?«
Kaj se delaš, da ne veš. Aco jih je prav zbiral. On je hodil s takimi napornimi čefurkami, da to svet ni videl. Ena gora od druge. Ampak Makarovićka je bila pa največja mora. Saj je kar v redu zgledala, ampak ona ni zapirala ust od jutra do sutra. Stalno nekaj. In potem jo je Aco pustil, in zdaj ga ganja in kliče in govori svašta po Fužinama in ne vem kaj še.
»Dej povej Acotu, da me pokliče, a prou! K mu morm neki povedat! A boš mu povedu, matere ti? A si ti Marko, a ne? Kako se že pišeš? Đorđić? Saj moja matka pozna tvojo matko! A si bil ti sošolc od Acota v osnovni? Dej, res mu povej, da me pokliče, k mu morm neki povedat. A si boš zapomnu? Dej, res nemoj zaboravit! A ti hodš na Center strokovnih, a ne? Sej vem, k si bil od Burića sošolc. Jst sm hodila z njim, sam mi je model dosađival Kok je on dosadan, res. Če ga vidiš, mu reč, da naj si ga popuši sam. On mene kliče pa mi govori, da mu ga pridem popušit! On ni normalan! A ima tako malog, da nimam kaj popušit. A ti še treniraš košarko na Slovanu?«
Zemljo, otvori se, da propadnem. Đe se gasiš, Makarovićka, majke ti mile lude. Prošetaj mala i oladi malo.
»Sej vem, k je ena moja kolegice hodila z enim, k je s tabo treniru, enim Matevžem iz Jarš. A boš reku Acotu, da me pokliče? Res mu morm neki povedat!«
Avtobus se je ustavil in sem šel dol. Nisem mogel več poslušat tega njenega nabijanja. Ampak modelka je šla pa za mano. Hotel sem samo na postaji počakat naslednji bus, zdaj bom mogel pa ubost pešaka do naslednje postaje. Samo Makarovićka pa ne popušta. Ona piči za mano in nabija.
»A si ti Srb al si Hrvat? A? Dej, počaki, ne bit pizda. A veš, da se je ena moja kolegica palila nate? Sabina iz Most. Sigurn jo poznaš. Taka malešna. Nikakva. Lih zate. A ti je povedu Aco, zakaj sm ga odjebala? On je res idiot. Kam se ti tok žuri, dej uspori malo. Vi košarkaši ste res nenormalni.«
To so najbolj zblojena bitja na tem svetu. Ne vem zakaj, ampak v glavi imajo tako pomutnjo, da ne veš, kako jih še niso strpali v ludaro. Nič jim ni jasno. Najbrž zato, ker so njihovi fotri vedno želeli sinove in jim govorijo 'Sanela, sine!' pa 'Daniela, sine!' pa 'Sanja, sine!', pa njihove matke čefurske so jih presrale s temi štosi, da se morajo poročit, pa da se pazijo, pa da same nimajo za burek, pa da so jadne, pa ne vem kaj vse še, da potem ko blesave ludijo za največjimi dripci, ki jim potem take štale delajo, da ne veš, kako to trpijo. Aco je, kar se tega tiče, svetska pizda. Samo s takimi ženskami ne moreš drugače, ker niso normalne. Zato pa jaz begam od njih. Samo od te Makarovićke ne morem.
»Kako si lahk kolega s tem Acotom, matere ti mile? A ti veš, kakva budala je on? Dej, res mu povej, da me pozove. Če ne, mu bom jebala mater! Dej, ustav se, model, da te vidm v faco, k ti govorim. Pa kaj si glup!«
Nisem več vedel, kaj naj naredim, in sem začel laufat stran od nje. Pogledal sem nazaj, in ko sem videl, da ne laufa za mano, ampak stoji tam in me gleda s svojim glupim pogledom, sem ji pokazal dva fakiča in ji pokazal, da je prfuknjena. Laufal sem stran in ji to kazal. Ona pa je stala tam in mi isto kazala fakiče. Stala sva ene dvajset metrov narazen in si kazala fakiče in si nekaj mahala. Kakšna debilna scena. Potem me je pa modelka začela obmetavat s kamni. Luda žena. Na srečo je šel bus in sem skočil nanj in ji spizdil. Te male čefurke so res užas živi.
Zakaj čefurji ščijejo ob Ljubljanici
»Slovenci te pustijo na miru, ker se te bojijo. Sam če ti hočeš njih jebat v glavo, te napadejo in potem te zjebejo do konca. Drugač te pa ignorirajo. Čefurji te pa vsak dan po malem jebavajo, ker sam gledajo, do kam lahko grejo. In če vidijo, da si pičkica, si najebo, ker te bojo zgazili. Zato se čefurjem ne smeš pustit.«
Aco mi je spet razlagal, zakaj morava prefukat tega Damjanovića in zakaj je važno, da je on čefur. Vsakič je bolje razlagal in videl si, da se je vsakič pripravil na to, da mi bo razložil to zadevo. Samo jaz ga še vedno nisem štekal. Te njegove razlage so mi bile še vedno čisto mimo. Še vedno mi je bilo vse skupaj pičkin dim od razloga in mi je šel že ful na kurac s to svojo veliko osveto. Za Makarovićko mu pa nisem povedal, ker nima smisla. Luda ona, lud on.
»Čefurji so opasni. Slovenci so prpice. Oni majo za sabo policijo pa zakone pa državo pa vse. Čefurji pa nimajo nobenga in zato sam gledajo, kdaj te bojo napadi. Če vidjo, da se ne morš branit, si gotov.«
Jebeni sociolog, psiholog in filozof Aco je nabijal sto na uro. Kaj je on vedel o čefurjih in Slovencih? Ampak on je takrat odjebal komšije, ki so hotele, da Marina puca hodnik, in zdaj je vedel vse o vseh. To je tipična čefurska lastnost. Ko ti nekaj uspe, rataš pameten, da boli glava. Samozavest zraste v minuti. Naduvaš se do bola. In potem hodaš po Fužinama na najbolj seljački čefurski način. Kot da si se od enkrat usral in požrl metlo. Ves ukočen oponašaš nabildane gorile iz filmov. Samo da se njim roke ne dotikajo telesa zaradi bicepsov pa tricepsov, ti si pa žgoljo in držiš roke pol metra od telesa samo zaradi imidža in zato zgledaš največji papak na svetu.
Tak papak je bil Aco, ko se je duval in pametoval o čefurjih in Slovencih. Jebote Aco, pa ni ti to Omizje pa da mi boš filozofiral. A ti prinesem fotelju pa te napudram pa to? Res se mi ni dalo teh buč poslušat. Šel sem z njim, ker nisem imel drugega za delat in se mi ni dalo biti doma z Radovanom, pred blokom se mi pa tudi ni dalo viset. Ampak Acotov plan je bil še debilnejši od njegovih nabijanj. Šla sva pred Damjanovićev blok, da bova sedela vsak na svoji strani bloka in gledala, če bo mogoče ta kurac od ovce šel v blok ali iz njega. Katastrofa. Namesto da visim pred svojim blokom, bom visel pred Damjanovićevim. Spet preveč kurčevih ameriških filmov.
Nekaj časa sem res sedel pred blokom in čekiral, kaj dogaja. Videl sem tri hude bejbe. Eni so tangice tako lepo pogledale iz hlač, ko so ji ključi padli na tla in jih je pobirala. Druga je bila Amela, ki je hodila na našo šolo, leto mlajša do nas. Ona se je že v šestem razredu dol dala s starejšim Ristićem iz Acotovega bloka. Potem je pa hodila s pol Fužinami. Jebiga, če je bila pa že mama kurbica in so stalno k njej hodil neki tipi z merdžoti pa bemveji. Tretja huda bejba je bila pa mlada mamica z otroškim vozičkom. Take guze že dolgo nisem uočil. Če ne bi imela pepeljare na nosu, bi bila najhujša bejba od vseh. Pomislil sem, da si ga že dolgo nisem zdrkal, in potem sem, ne vem zakaj, pomislil na voditeljico in me je minila želja za drkanjem. Spet sem jo videl v tisti njeni trenerki in v preveliki majici. Res me je dajala, mamicu joj njenu.
Potem mi je pa dopizdilo viset pred blokom. Vedno bolj mi je šel Aco na kurac in pomislil sem, da itak ne vem, kako zgleda ta Damjanović, in da to, da je majhen, čelav in z brki, ni dovolj, da bi ga prepoznal, če se res nacrta pred blokom. Šel sem do Acota, da mu povem, da grem domov. Naj se sam zajebava s temi svojimi špijunskimi glupostmi.
»Jst grem domov.«
»Pa a si normalan? Pa kaj, če bo zdej Damjanović na uni strani bloka šel ven?«
»Zaboli me đoko! Jebita se in ti in ta tvoj Damjanović. Nimam jst časa za te pizdarije, da se bom šel Džejmse Bonde pa Bruse Vilise.«
»Pa ti si bolestan. Kakšne Džejmse Bonde, kaj prbijaš? Moraš videt, kdaj gre model ven iz bloka, da ga lahko kje počakaš!«
»Ma ne bom ga čakal, a ti je jasno? Kaj mi je on kriv? Žgoljavi ćelavi mali brko. Boli me kurac za njega in za tvoje budalaštine. Grem pred blok.«
»Ej! Alo! Marko! Evo ga!«
Pa to ni res. Mali žgoljavi ćelavi brkati Damjanović je šel res ven iz bloka. Zdaj sem se ga celo spomnil. Videl sem njegovo faco na tistem avtobusu. Zgledal je res čisto nikakvo in je imel pravo čefursko faco. Enkrat smo se pred blokom skregal, ker sem trdil, da lahko po faci ločiš čefurja od Slovenca, in smo se potem prcal tri dni zaradi tega, na koncu pa sem vsem uspel dokazat, da je to res. Damjanović je potrjeval mojo teorijo. Njega res nisi mogel sfalit. Grobe poteze obraza, kosmati brki, nek blaženo tupi pogled, napol krezavi zobje, samo še zobotrebec mu je manjkal v ustih. Aco je vstal in šel za njim.
»Aco! Počaki! Aco!«
Ne jebe Aco. On maršira za Damjanovićem, ki ga piči proti Ljubljanici. Res nisem mislil, da se bom kdaj na Fužinama šel zasledovanja. Bolano. Aco pa je hodil za Damjanovićem. Celo spremenil je svojo hojo in ni več hodil kot največji seljak na Balkanu, ampak je nekaj glumil in se delal, da kao šeta ob Ljubljanici brez veze.
Ne vem, če sem šel v življenju na šetnjo ob Ljubljanici. Tam šetaš, če greš na basket ali pa na trening. Samo da bi brez razloga šetal gore dole ob reki, mi je pa češko. To delajo tisti moroni, ki imajo cucke, in potem jih šetajo tam, da lahko cucki ščijejo pa serjejo ob drevesih. Itak je vse polno mušic in se ne da normalno pogovarjat, ker ti grejo vse jebene mušice v usta. Tam ob Ljubljanici pa vidiš samo stare čefurje, ki dajo roke na hrbet in potem lagano sportski špancirajo od Brodarca do fužinskega gradu in kukajo.
»Nešto me boli hrbet, hoću crknut!«
»Ma i mene je u križu zagrabilo, nisam mogo ustat iz kreveta.«
»A što me tek glava boli u zadnje vrijeme. Od ovog vremena i od suvoga zraka.«
»A mene koljena muče pa mažem s onom masti, ali nešto slabo pomaga.«
In tako kukajo, in ko obdelajo vse možne bolezni, bolečine, probleme in ostala sranja, grejo domov. Jebem ti tako življenje, da samo šetaš in kukaš. Doma pa samo gledajo teve pa rešujejo križanke. Za popizdit. Mene bi to izludilo, njim pa paše. Boli njih kurac za vse.
Damjanović je pa ziher marširal proti balinplacu. Jebo mater, da ni imel nikamor drugam za šibat. To meni nikoli ne bo jasno. To balinanje. Ajde, da sediš pa se ga alkoholiziraš, samo da pa zraven še kao nekaj balinaš, mi je pa totalna prijava. Pa dobro, da balinajo starčki, ampak da je to šport in se kao z njim resno ukvarjaš, mi je pa največji idiotizem. Kakšen šport je to, če ga igraš z rokami na hrbtu in ga lahko igraš, tudi če imaš sto let. To je sviranje kurcu, ne pa šport. Ampak folk je res balinal. Damjanović je pa res zgledal tako, da lahko v življenju samo balina. Zdaj ko sem ga gledal, se mi je zdelo, da je res sav nikakav in da mu je še ta kugla za balinanje prevelika. In potem sem gledal Acota in sem si tudi njega predstavljal, kako balina s starčki pa z Damjanovićem. Tudi on je s to svojo hojo tak les, da večjega ni na Fužinah.
Potem pa naenkrat Damjanović skrene in gre skozi grmovje do Ljubljanice, do brega. Aco se pa ustavi pa ga kao na skrivaj gleda. In Damjanović začne scat. Ta je pa res čefur. Sredi belega dneva, direkt ob potki, po kateri hodi folk, on lepo stane in ga privleče ven. Pripišalo mu se i gotovo. Jebem ti čefurja čefurskega. Zaboli njega uvo za kulturo pa za bontone. Ko na največjem selu. Lepo ob potki, da ga vsi gledajo. Če bi mu pa rekel, da se to ne dela, bi pa rekel, da je to naravno in da se itak vse zliva v zemljo pa v reko, pa da tudi đukci pišajo tam. To je ta čefurska mentaliteta. Seljaka iz sela lako, ali selo iz seljaka nikako, kot bi rekel Radovan. Ta Damjanović se je rodil nekje v pizdi materini, kjer ni telefonov, elektrike in tekoče vode, in zdaj lahko živi sto let v mestu, ampak že iz inata ne bo nehal s temi seljačkimi forami. Da se ve, da je on car, da ni on gospodin pa aristokrat pa ne vem kaj, da bo scal na veceju. Po moje namerno ni scal doma, da bi lahko ob reki. Ker tukaj si ne rabi rok umit po scanju. Kakšen čefur. Damjanović v sodelovanju z naravo.
»Pička ti materina čefurska, ti boš men policijo klical, čefur prfuknjen!«
Vse se je zgodilo v sekundi. Aco se je zaletel v Damjanovića in ga zbil na tla. Počil mu je film, ko je gledal modela, kako si ga otresa. Jaz sem pa stal kakšnih dvajset metrov stran kot vkopan in samo gledal. Aco je tulil in brcal Damjanovića, ki je najbrž mislil, da je Aco neki fanatični nasprotnik pišanja ob Ljubljanici. Hitro je postalo resno. Acotu se je čisto odpulilo in je udaral kot zmešan po Damjanoviću. Ta je spuščal neke čudne glasove, a se sploh ni mogel braniti. Samo ležal je, Aco pa je nabijal z nogo v njega. Zlaufal sem do Acota in ga probaval odmakniti stran, a ga nisem mogel, ker se mu je res otkačilo. Vlekel sem ga stran, rinil, se zaletaval v njega, a ta budala ni popustila. Začel je garbati še mene in me čisto razpizdil. Ko mutav sem se vrgel v njega in ga odrinil par metrov stran. Obema se nama je scufalo. Aco je brcal nekam v prazno, mahal po meni z rokami, jaz pa sem ga objel okoli pasu in ga kot kakšen divlji bik gural stran od Damjanovića. Oba sva se nekaj drla kot dva debila in Aco je kot prfuknjen butal po mojem hrbtu, da me je bolelo ko prasca, ampak nisem ga hotel pustiti, dokler nisva na koncu oba objeta fuknila po tleh.
»Smiri se!«
»Pusti me, pederu! Pusti me!«
»Ne bom!«
»Pička ti ...«
»Smiri se! Smiriiii!«
»Pusti me! Pustiiii!«
Nisem mu pustil, da se dvigne. On me je še naprej butal in me probaval odriniti, jaz pa sem ga samo z vso močjo držal. Potem pa se je Aco kar naenkrat umiril. Njegov obraz je ratal čisto presran. Gledal je v Damjanovića. Tudi jaz sem se obrnil in pogledal tja. Damjanović je ležal na tleh in ni mrdal. Okoli njega je bila pa kri. Aco se je izvlekel izpod mene in spizdil stran. Jaz pa sem tudi cviknil. Nisem si upal približati Damjanoviću, da vidim, kaj je z njim. Pogledal sem Acota, ki je laufal ko budala proti Rusjanu, in začel laufati za njim. Pička mu materina blesava. Nisem nič razmišljal, ampak samo laufal, in pred sabo sem videl Acota, ki se je zaletaval v folk, ki je šetal ob Ljubljanici. Vsi so ga samo čudno gledali in šetali naprej. Potem sem pustil Acota, da laufa
v svojo smer, in zavil na desno, čez most, na drugo stran Ljubljanice. Ne vem zakaj. Kar laufal sem in nisem niti enkrat pogledal nazaj.
Zakaj te noben ne jebe pet posto
Čefurji se na Fužinama niso preveč asimilirali. Ne jebejo oni to asimilacijo sploh. Toliko je enih čefurjev tukaj, ki sploh ne znajo slovensko. Znajo reč 'nasvidanje' pa 'živijo' pa 'malo točeno' pa 'ene cigarete' pa 'prosam' pa 'hvala' pa 'trgovina' pa še tri besede pa nič drugega. Enega slovenskega stavka ne znajo sestavit. Ni blizu. Evo, recimo Pešić iz Adijevega bloka. On je v Sloveniji že trideset let, a edini stavek, ki ga zna povedat v slovenščini, je: »Ne hodi čez progo, je smrtno nevarno.« Jebiga, on se je, ko je prišel v Slovenijo, zaposlil na gradbišču na železnici in tam dela še danes. Na gradbišču so pa vsi Bosanci, razen delovodje, ki je iz Međimurja. Kje naj se človek nauči jezika. Ni šans. Pešić je pa v službi ali pa v Kubani, kjer so itak sami čefkoti. Enkrat je šel baje na sestanek hišnega sveta pa na govorilne ure v šolo, in takrat se je kao trudil, da bi govoril slovensko. Tako on pravi, samo tega ni nihče razen njega opazil.
Slovenci ful pizdijo, če kdo ne zna slovensko govorit, ampak ne vem, kaj bi jim pomagalo, če bi vsi Pešići znali slovensko. A bi se radi z njimi pogovarjali? To so meni čisto brezvezne fore. Mislim to, da bi kao morali ti Pešići govoriti slovensko iz spoštovanja do Slovenije pa to. Pešići delajo na gradbiščih, celo Slovenijo so zgradili, spoštujejo pa v življenju samo Miroslava Ilića pa mrzlo pivo. Če bi vsi ti Pešići govorili samo tunguzijsko, pa tega noben ne bi opazil. Boli te kurac. Samo Slovenci trpijo zaradi tega pa nekaj težijo pa ne vem kaj. To so ti njihovi kompleksi, ker nikoli niso znali fuzbala igrat.
So pa čefurji na Fužinama pobrali eno slovensko lastnost. Noben nobenega ne jebe pet posto. Vsak gre mimo tebe in se dela, da te sploh ne vidi. Svako ide svojim poslom, bi rekel Radovan. Potem te pa za hrbtom ogovarjajo pa to. Pa če te vidijo, da kradeš avtoradio, ti noben ne bo nič rekel, samo že čez pol ure bojo vse komšije vedele, kakšen si. Razen policije. Vsi te gledajo pa preučujejo pa opazujejo pa vse vejo, samo tebe pa nič ne vprašajo. Ne dirajo te. Zdaj ko imamo te kamere v bloku, vsi vejo, kdaj prihajaš domov, kdaj si se ga utuko do daske, kdaj si imel gips, vse. Ampak ti pa noben nič ne reče. Kot da te ni. A vse vejo o tebi.
To včasih sede, ker če bi se mi vsi čefurji v našem bloku umešaval v moje zadeve, bi izludio. In danes, ko sem bluzil proti Golovcu in s strgano majico, ki mi jo je strgal ludi Aco, pa s krvavo ustnico pa ves v pizdi, so me vsi gledali, a so se vsi delali, da je vse normalno in da mi nič ni. Potem so se pa obračali za mano pa pletli neke pravljice, pa potem bojo po vsem naselju spraševali, kaj je bilo, pa nabijali v tri pizde materine in izmišljali neke lude teorije pa to. A noben da me ustavi pa vpraša, če je vse v redu, če rabim pomoč. In to mi je zdaj sedlo, ker bi najbrž vsakega, ki bi me kaj vprašal, zašamaril. Hodil sem proti Golovcu in mimo mene so šetali po Poti spominov in tovarištva vsi možni liki s Fužin. Od tistih ludakov, ki so čisto skrenuli in zdaj trčkarajo po Golovcu v pajkicah in s trakom čez ušesa in strašijo šumske životinje, do starcev, ki do fužinskega gradu niso obdelali vseh bolezni in so produžili dalje, do čefurk, ki šetajo in debatirajo o mehiških nadaljevankah pa se sekirajo, ker je Fernando pustil Mario. Vsi so me gledali takega nikakvega in totalno zjebanega in vsi so se delali, da niso videli nič posebnega. In vsi čefurji so najbrž rekli, da sem narkoman, Slovenci pa so si mislili, da smo čefurji pač takšni, da je to normalno.
Po milijon letih sem splezal gor na Golovec. Tja te peljejo v osnovni šoli za športni dan in te pustijo, da se ganjaš gor in dol, da se kao zgoniš do konca. Tovarišice pa se čičnejo na klopce in popušijo šteko cigaret in nekaj pametujejo in zabijejo delovni dan. To so bili fužinski športni dnevi. In zdaj sem se jaz čičnil na te kurčeve klopce in sedel tam kot idiot, ki je pobegnil iz ludare.
Gledal sem Fužine in se psihično pripravljal na to, da se vrnem pred blok in vidim, kje je Aco. Pa kje sta Dejan in Adi. Pripravljal sem se, ampak se nisem mogel pripraviti. Kot bi se mi rit zalimala za klop. Nisem se mogel premakniti. Postalo je mrzlo, začel je padati mrak, jaz sem pa še naprej gnil na Golovcu. Jebeni Golovec. Najbolje, da ostanem tu in postanem eden tistih norcev, ki so kao silovali ženske po gozdu. To so včasih ful nekaj nabijali o tem, samo nikoli ni noben res dokazal. Po mojem so to samo mamice strašile svoje hčerke, da ne bi šle s fanti na Golovec in se fatale za drevesi. Jebeni Golovec. Ampak nisem se mogel premaknit in se spustit dol in prošetat nazaj do bloka. Jebalo me je to, da sem strgan in krvav in da bi moral razlagat vse folku pred blokom. Ob tem pa sploh ne vem, kaj se je v resnici zgodilo in kaj je z Damjanovićem. V bistvu bi moral biti presran, če se mu je kaj zgodilo. A nisem bil. Samo se mi ni dalo razlagat, zakaj imam strgano majico.
Ko sem se vlekel domov po Poti spominov in tovarištva, pa priđogira mimo tovariš Slatner, ki nas je imel biologijo v osnovni. To je najbolj smešen model, ki živi v svojem svetu, sadi rožice, dela herbarije in poje v nekem jebenem zboru. Otkačen totalka. Ne jebe nobenega. In pritrčkara on do mene v pikčastih pederskih pajkicah, in se ustavi in se smeji in me gleda, in trčkara tako na mestu pred mano in me sprašuje vse živo.
»A si bil na sprehodu? A še treniraš košarko? A ti gre v šoli? A so starši v redu? A so kolegi pridni?«
Postavlja on svoja pitanja in trčkara pred mano, jaz pa kimam. In potem si oba pokimava in on odđogira naprej proti Golovcu. Eto, to ti je to. Model je videl mojo krvavo ustnico in strgano majico, ampak ni to njegova stvar. On ima pametnijeg posla. Še sreča, da imajo vsi vedno nekog pametnijeg posla.
Zakaj se čefurji zajebavajo
Dejan in Adi sta visela pred blokom. Dejan je bil čisto v kurcu, Adi pa je bil čisto trofnjen od dveh zelembačev, ki jih je sam popušil. Ta model je res prfuknjen. On sploh ne bo prodal tiste kurčeve robe, ampak jo bo vso podelal v parih dneh. Jebeni džanki. Jaz sem sedel zraven v svoji strgani majici in poslušal njuno debato, ki sploh ni bila debata.
»A ti veš, kje so Slovenske Konjice? A veš, kje je to jebeno selo?«
»A je to mogoče v Sloveniji?«
Adi se je pišal od smeha od vseh svojih debilnih najav. Gotov je bil. Dva džambo džeta si je kreten zrolal, in zdaj se je režal ko prfuknjen in najavljal take nebuloze, da me je vmes prijelo, da ga prefukam ko budalo. Ajde, da si zadet pa se režiš pa to, ampak da se potem še delaš, da si še bolj zadet, pa se še bolj režiš. To mi je šlo totalno na kurac. Dejan je pa skoraj jokal.
»To je selo nekje bogu iza nogu. Tm nimajo ... pizda, nč nimajo. Ovce pa krave pa traktorje. Pa pičke materine. Sami slovenski kmetavzerji. Ne morš tm živet!«
»Slovenske Konjice ... so zakon.«
»Tam zbirajo mis kmetije! Pa s traktorji hodijo na žure! To je taka zabit, da si ne morš mislt! A veš, kaki debili so to?«
»Dejan Mirtić iz Slovenskih Konjic. Genijalno! Zakon!«
»Kaj bom jst tm s tistimi seljaci slovenskimi? Kaj naj tm delam? A nej hodm na gasilske veselice al kaj? Jst sm čefur s Fužin! Ne jebem jst teh Slovenskih Konjic!«
Adi se je držal za trebuh in se valjal od smeha. Dejan pa ga je gledal in je bil čisto nervozen. Trgalo ga je in kar švicat je začel in se trest. Naenkrat je Adija odrinil, da je ta fuknil po tleh. Ampak se je pa še naprej režal.
»Dejan Mirtić iz Slovenskih ...«
Ležal je na tleh in se smejal. Bledlo se mu je. Ali pa se je delal, da se mu blede. Dejan pa ga je začel brcat. Na kurac mu je šel in se ni mogel zadrževat. Ne vem, če sem kdaj v lajfu videl Dejana, da je koga brcnil. Adi pa je ležal na betonu in sploh ni reagiral na njegove udarce.
»Pička ti materina debilna! Kaj če bi se teb to desilo? Kaj če bi teb tvoja matka rekla, da boš živel v Slovenskih Konjicah? A? Budalo glupa!«
»Sloven ... ice ... zakon! Zakon!«
»Marš, pederu! Pička ti materina blesava! Jebala te Samira tvoja u dupe! A si slišu?«
»Jebale tebe ... Slovenske Konjice!«
Dejan je šel do gugalnic, pobral šako peska in ga z vso močjo fuknil Adiju direkt v faco, da se je nehal režat, ker je imel polna usta majhnih kamenčkov. Potem se je pa Dejanu strgalo in je začel kot debil obmetavat Adija s peskom z otroškega igrišča. Dejan je kar metal. Adi si je pokril glavo z rokami in ležal na tleh. Še zmeraj se je napol režal. Ta debilna scena je trajala sto let. Dejan je metal šako za šako in vse bližje se je primikal Adijevemu obrazu. Umikal je njegove roke, da bi ga lahko zadel direktno v obraz. Meni pa se ni dalo mrdnit. Oba sta mi šla na kurac. Debila. Dejan je nekaj kukal, ker je Sonji dopizdilo do konca in je rekla, da se bo odselila nazaj v Slovenske Konjice in se ločila in da bosta šla Dejan in Nataša z njo v Slovenske Konjice. To je drugače stalno nabijala pa grozila Duletu, samo zdaj se je pa že kao pakirala in je bilo resno. Dejan bo itak fuknil razred, Nataša je imela ocene že skoraj zaključene in Sonja je odločila, da pokupi prnje. Mirtića bo pa pustila v Kubani. On najbrž sploh ne bo prokužil, da jih ni. Adi pa je Dejana zajebaval, ker ni imel blage veze, kaj naj mu reče in kako naj reagira.
Najbrž je dojel, da je vse skupaj ena velika pizdarija. Itak da če čefurju omeniš ločitev, rata bled ko sir. Ločitev je za čefurje totalna štala. To je najhujša pizdarija od vseh. Še Slovenske Konjice so manjša jebancija. Ker se čefurji ne ločujejo. Njih samo smrt lahko loči. Ločitev ni opcija, ker sta poroka pa familija največji svetinji. Kako boš šel dol pa rođakom razložil, da si se ločil. Ne moreš. Oni tega ne štekajo. Imaš ženo, imaš otroke in vsi skupaj živijo to gasterbajtersko življenje v garsonjeri, dokler v penziji ne prideš z ženo živet v bajturino s tremi štuki nekje sredi Bosne, ki si jo gradil celo jebeno gasterbajtersko življenje. Kaj boš, če se ločiš? A boš živel sam v tisti bajturini? A boš sam sebi kuhal, pral, pomival? To sesuje cel čefurski sistem. Život je zajeban, ampak če imaš ženo, lahko njo kriviš za vse. To je čefurska mentaliteta. Vse ženske so iste in zakaj bi menjal eno za drugo, če zna prva dobro kuhat. Ločenec je pa za čefurje enako kot najveće siroće. To, da te žena pusti, je za njih največja sramota od vseh. »Kako si joj to dozvolio? Jado jadni. Ko te učio životu?« Po mojem lahko v Bosni ločenci uveljavijo status invalida in dobivajo podporo od države. Ostavila ga žena! in Ostao bez obje ruke!, to ti je nekje ista stvar.
Adi je zato štekal, da je Dejan v pizdi. Samo Adi se ni znal nikoli resno pogovarjati. On je ratal živčen. Če bi Adiju rekel, da ti je umrla mama, bi najavil kako butasto foro in se nekaj smejal. Zato se čefurji toliko zajebavajo. Ker se ne znajo obnašati. Ker ne znajo reagirati v večini situacij in potem se kao nekaj zajebavajo in se vlečejo ven in se delajo glupe. V bistvu jim je pa nerodno pa ne vejo, kaj naj delajo. Enostavno se ne znajo resno pogovarjati. Adi se najbrž s Samiro in Mirsadom ni nikoli v lajfu resno pogovarjal, zato nima blage veze, kako se to dela. Če je kaj usral, je Mirsad najavil kako debilno foro in se mu smejal v faco, če pa ga je še bolj usral, ga je zašamaril. Ni tretje možnosti. In Adi zdaj valjda ne ve, kako naj se resno pogovarja. Se sanja se mu ne. In je začel Dejana zajebavat. Še dobro, da ga ni začel šamarat.
Adi je še zmeraj ležal na tleh. Ni se več smejal, ampak je ves zblojen gledal v prazno in nekaj brbljal, da ga noben ni štekal. Dejan je pa ves užaljen sedel na gugalnici in se gugal in brcal pesek in v bistvu glumil gljivo.
»Debil zarukan muslimanski!«
Eto nas. Zdaj smo pa tam. Ko Dejana do konca zjebeš, začne pa z nacionalističnimi forami. Adi je res preteral s svojim smehom, samo debil od Dejana pa tudi ni poštekal, da je ta trunto ob vsej svoji truntavosti še zadet ko mavra od te svoje kurčeve travice.
»Majmune obrezani!«
Kake debilane. Ne moreš verjet. Konec. Da se ti zagabi vse na svetu. Ko vidiš, kako se dva tvoja kolega takole jebeta v glavo, ti gre na bruhanje. Vprašaš se: »Jooj, s kim ja to živim?« S kim si, takav si, kot bi rekel Radovan. Ampak kaj naj jaz tukaj pametujem v strgani majici in s krvavo ustnico. Sploh nisem vedel, kje je Aco, in sploh nisem uspel vprašat. Nisem nič boljši od teh dveh kretenov. Isto govno sem.
Zakaj smo zapalili kosovni odpad
Šel sem Acotu pozvonit na domofon, pa mi je Marina povedala, da ne ve, kje je, in da ga ni videla od zjutraj. Noben ga ni videl ali slišal in noben ni imel blage veze, kje je. Telefon je imel model izklopljen in nobenemu se ni javil. Jebem mu jaz tintaro njegovo ludo. Odmaglil je proti Rusjanu, a tam ga ni noben videl. Kdo ti ga bo zdaj vedel, kaj je z njim. Dejan je samo odkimaval in ni progovaral na tisti svoji gugalnici, Adi pa je nekaj bluzil in se delal, da je tako zadet, da sploh ne ve, kdo je Aco. Mater mu njegovu narkomansku.
Naenkrat se je Dejan pokupil in spizdil domov. Ni pozdravil, ni nič. Drl sem se za njim ko budala, pa me sploh ni jebal. Model je imel vsega poln kurac in je hodil kot največji kup nesreče proti svojemu bloku. On se je meni vedno nekako smilil in tudi zdaj mi ga je bilo žal. Najebo je sto na uro. To so te fužinske družinske scene. V vsakem od teh milijon fletov lahko v vsakem trenutku poči i gotovo. Vsi so zjebani, nervozni, nesrečni, slabo plačani, vsi so u govnima do guše, kot bi rekel Radovan. In vsakemu od milijon Fužinčanov lahko pukne film. Ni zadovoljnih in srečnih Fužinčanov, ker če bi bili srečni in zadovoljni, ne bi živeli na Fužinah. To je dejstvo. Ker ni enega človeka na svetu, ki je kot dete sanjal o tem, da bo živel v predmestju Ljubljane, na dvanajstem štuku, v dvoinpolsobnem stanovanju, s petčlansko familijo in pogledom na sosednji blok. Nobeno dete ni sanjalo o tem, da bo preživelo življenje pred blokom na klopci ali v Kubani ali da mu bojo največje žurke sestanki hišnega sveta. Nobeno dete ni sanjalo o tem, da bo imelo petsto evriča plate in da bo celo leto šparalo za to, da lahko gre za tri tedne v Bosno ali Srbijo.
Nobeno dete ni nikoli sanjalo o tem, da ga bojo trideset let ljudje gledali postrani, ker ne bo znalo pravilno naglaševati kurčevih slovenskih besed. Nobeno dete ni nikoli sanjalo o tem, da bo vrhunec njegovega dneva šetnja do Golovca in kukanje o bolesnim leđima. Nobeno dete ni nikoli sanjalo o tem, da bo šlo v penzijo zakreditirano in zalimitirano in da ne bo imelo šuške niti za zobno protezo ali za teden dni v nekih jebenih toplicah. Dejstvo je, da nobeno dete ni nikoli sanjalo o tem, da bo lajf preživelo na Fužinama i tačka.
Vsi mi sanjamo vile na Beverly Hillsu pa odmore na Bermudih, Bahamih in Barbadosu. Pa jaguarje, rolsrojse in ferarije. Pa rolekse pa vse tiste italijanske pedre od armanijev in versačijev do gučijev, dolčetov in gabanotov. Pa tri Monice Bellucci, ki ti izmenično pušijo kurac. Ne pa Fužine ali, nedaj bože, Slovenske Konjice. Jebeš takav život i ko ga izmisli. Če se bom moral cel lajf tako kot Radovan in Ranka dizati sredi noči in pičiti v službo in potem tam rintati cel dan in krepan prihajati domov, se fukniti na kavč in ves crknjen buljiti v teve, se bom raje ustrelil u zdrav mozak. Ni šans. Jebeš vse to.
Zato se mi je Dejan smilil. Ker je zgledal, kot da gre v ćuzo, ne pa v Slovenske Konjice. Ampak to je itak isto. Kaj bo on s Sonjo pa Natašo v Slovenskih Konjicah? Pa s svojo slovensko bakico, ki mu bo kuvala štruklje in pametovala o lepem obnašanju in srala o tem, da so čefurji kreteni in da je njegov fotr največji idiot vseh časov, ker je pustil, da so ga izbrisali? Res je to vse veliko sranje. Boga pitaj, če se bo Dejan izvlekel iz njega živ.
Adi se je končno pobral in usedel zraven mene. Vsaj ni več ležal na podu ko največji šupak. Gledal me je s svojo zalimano faco in se mi smejal. Kakšen debil. Ampak je bil res smešen in sem se mu moral smejati. Take debilne face še v lajfu nisem videl. Nič mu ni bilo jasno.
»In? Kaj bomo zdej?«
Kakšno bumbarsko vprašanje. Šiljit ćemo olovke, bi rekel Radovan. Kaj naj midva počneva v lajfu? On z dvema džambo džetoma v svojem balvanskem mozgu in jaz s strgano majico in krvavo ustnico. Če bi nama kdo dal dve nacrtani ovci, bi nama obe spizdile.
»Mam idejo!«
Pa kje si mene, Adi, najdu s svojimi idejami. Jebale te one. V življenju še nisi imel pametne ideje. Ti bi lahko bil uvrščen v Ginesovo knjigo rekordov kot model z največ tupimi idejami. Adi je imel enkrat idejo, da bi mi kupili fužinski hrib in zaračunavali folku, ki se hoče sankat in smučat. Drugič je predlagal, da pljačkamo kleti po Fužinah in to potem prodajamo na tržnici. Tretjič je predlagal, da ustanovimo Slovensko čefursko stranko. Četrtič je imel idejo, da bi mi lahko švercal denar, in mu nismo mogli objasniti, da denarja več noben ne šverca in da je bilo to samo včasih v bivši Jugi. Pa vse te ideje je imel čisto trezen, zdaj pa je bil zelo daleč od tega.
»Dejmo zapalit kosovni odpad.«
O, jebote! Adi, ti si car. Paljenje kosovnega odpada je najbolj popularna fužinska fora. Karkoli so starci probavali, da ne bi več fužinske budale zažigale tega sranja, se je vedno našla junačina, ki je prižgala ogenj. Ker tega se nabere med bloki toliko, da te prav kliče, da to zapališ. Ko vidiš, kaj folk prinaša ven iz svojih stanovanj, te res namede. Kake bedne kavče, kake stare hladilnike, kake trule omare. Pa to ni res. Jaz ne vem, kako jih ni sram to puščati pred blokom, da potem to vsi gledajo. In potem ležijo ti kupi tam sto let, ker modeli iz odpada, ali od kje že, itak nikoli ne pridejo po to takrat, ko bi morali, ker valjda da morajo pred tem pobrati skupe kavče v Murglah pa v Trnovem pa v pizdi materini. Potem pa pridejo namesto njih vatrogasci.
Samo letos so starci naredili veliki plan. Prvo niso izbacili pred blok stvari vse do takrat, ko so tisti moroni rekli, da res pridejo, potem bo pa kao še nekdo dežural pred tem kupom celo noč. Jaka muda. To bo itak spet kakšen Stamenković, ki bo prvi dve uri mogoče še stal tam, potem bo pa kar naenkrat nestao. On se je javil samo zato, da ga njegova Mira pusti zvečer ven in da gre lahko on potem v miru na pivo. In potem bo njej in vsem drugim razlagal, da je celo noč stal tam in čuval, in bo še hotel, da se mu plača na uro.
»Ajde mi res povej, kako bi ti, majke ti, to zapalil!«
»To je najlakše! Vzameš eno krpo pa jo poliješ z benzom. Pol jo daš pa na palco pa pržgeš, pa se zaletiš in jo fukneš na hrpo in spizdiš. Tko je lani Đoko to naredu pa ga niso dobil.«
Res se je slišalo simpl ko pasulj. Namesto palice lahko odlomiš kakšno vejo in Adi je že začel lomiti eno vejo z najbližjega drevesa. Samo je bil on prežgoljav za te muške poslove. Jaz sem se mu pa režal v faco in mu namerno nisem hotel pomagati, ker je bil tako glup, da še veje ni znal slomiti. Pa še tu pred blokom jo je našel odlamljati, da so ga ja vsi gledali. Ampak boli njega kurac. Samira je šla z Mirsadom v Cazin za dva dni in ga ne bo ganjala po Fužinama.
»Namesto krpe lahko zapališ tole mojo majico.«
Itak je bila strgana. To je bila odlična ideja. Zapalili bomo dokazni material. Z Adijem sva šla takoj na pumpo in na hitro polila majico z benzom pa spizdila. Noben sploh ni dojel. Meni je Adi posodil svoj pulover, ki mi je bil valda ful premali in sem bil res smešen, ampak me je pa zabolilo za vse. Šel sem do enega drevesa zraven pumpe, da mu jebem kevu in dobim to kurčevo grano. Ena teta je šla mimo in buljila v naju.



1. Okrajno sodišče v Ljubljani je pritožnika spoznalo za krivega storitve kaznivega
dejanja sprejemanja daril za nezakonito posredovanje po prvem odstavku 269. člena
v zvezi s 25. členom Kazenskega zakonika (Uradni list RS, št. 95/04 – uradno
prečiščeno besedilo – v nadaljevanju KZ). Izreklo mu je kazen dveh let zapora in
stransko denarno kazen ter naložilo povračilo stroškov kazenskega postopka. Višje
sodišče je pritožbo pritožnikovih zagovornikov zavrnilo.
2. Pritožnik zatrjuje "očitne (prima facies)" kršitve pravic iz 22. člena, prvega odstavka
23. člena, 27. člena, prvega odstavka 28. člena in 29. člena Ustave ter 6. člena
Konvencije o varstvu človekovih pravic in temeljnih svoboščin (Uradni list RS, št.
33/94, MP, št. 7/94 – v nadaljevanju EKČP).
3. Pritožnik vidi očitnost kršitve pravice do neodvisnega in nepristranskega sojenja iz
prvega odstavka 23. člena Ustave, s tem pa tudi pravice do poštenega postopka iz 6.
člena EKČP, v tem, da je sodišče zavrglo zahtevo za izločitev sodnice z
obrazložitvijo, da je prepozna, saj naj bi bil zagovornik o okoliščinah, na katere se je vzahtevi skliceval, seznanjen že z dopisom 23. 8. 2011 in naj bi najmanj takrat zvedel
za razlog izločitve, zahtevo pa naj bi podal na naroku za glavno obravnavo 12. 9.
2011. Meni, da je bil tudi v pritožbenem postopku prikrajšan za vsebinsko presojo te
kršitve. Zato enako kršitev očita tudi Višjemu sodišču, ki naj se ne bi spustilo v
presojo utemeljenosti zahteve za izločitev, temveč naj bi svojo odločitev "skrilo" za
domnevno prepozno zahtevo. Pri utemeljevanju te kršitve se pritožnik sklicuje tudi na
odločitve Ustavnega sodišča 1 in sodbe Evropskega sodišča za človekove (v
nadaljevanju ESČP). 2 Zahtevo za izločitev sodnice naj bi podal zato, ker je ocenil, da
je sodnica s poizvedbami o denarnih nakazilih družbi Rotis presegla okvir očitka v
obtožnem predlogu, saj naj mu ta ne bi očital kaznivega dejanja podkupovanja. Ob
sklicevanju na sodbo ESČP sodišču očita tudi dvom v nepristranskost odločanja v
objektivnem pogledu. 3
4. Očitni kršitvi domneve nedolžnosti iz 27. člena Ustave in pravice do enakega
varstva pravic iz 22. člena Ustave naj bi bili podani, ker naj tožilstvo ne bi zadostilo
dokaznemu bremenu za obsodilno sodbo. Prvostopenjsko sodišče naj bi pritožniku
kljub pomanjkanju dokazov in ob eklatantnem kršenju pravila in dubio pro reo izreklo
obsodilno sodbo. Pri tem naj bi Višje sodišče ocenilo le, da gre za indično sodbo.
Pritožnik meni, da je z indično sodbo že po logiki stvari ogrožena domneva
nedolžnosti in da je taka sodba sprejeta z nujno arbitrarnostjo sodnika, zaradi česar je
očitno napačna. Ocena sodišč o tem, da je podana njegova krivda, naj bi bila
arbitrarna, ob tem, da naj bi sodišče svojo oceno gradilo samo na pomanjkljivih
indicih, ki naj se na pritožnika sploh ne bi nanašali. Pritožnik se sklicuje na odločitve
iz ustavnosodne presoje 4 in odločitve Vrhovnega sodišča Združenih držav Amerike. 5
Trdi, da pravnomočna sodba ne dosega standarda za obsodilno sodbo, pomeni zgolj
arbitrarno nizanje nepovezanih indicev, ki jih skuša sodišče potrditi na način, da vse
vrzeli v tožilski zgodbi zapolnjuje ves čas z domišljijskim konstruktom v škodo
obrambe. Obrazložitev pravnomočne sodbe v smislu očitanega kaznivega dejanja
(ker dejanje naj ne bi bilo dokazano in nista opredeljena čas in kraj storitve) ter ob
dopustitvi dokazov, pridobljenih v tujini, ki naj ne bi dosegali niti minimalnih
standardov EKČP, naj bi bila tako očitno napačna ter brez razumne pravne obrazložitve, da jo je mogoče oceniti za arbitrarno. Ustavno sporna naj bi bila tudi
ocena sodišč o obstoju sostorilstva.
5. Do očitne kršitve domneve nedolžnosti iz 27. člena Ustave, pravnih jamstev iz 29.
člena Ustave in pravice do poštenega sojenja iz 6. člena EKČP je po trditvi pritožnika
prišlo tudi zato, ker naj bi bili dokazi, pridobljeni s hišno preiskavo na Finskem,
pridobljeni s kršitvijo 8. člena EKČP, kar naj bi jasno izhajalo iz sodb ESČP. 6 Dokazi,
posredovani iz Finske, naj tako ne bi zadostili niti minimalnim standardom EKČP,
zastavljalo naj bi se tudi vprašanje, ali so bili osumljenci sploh poučeni o pravici do
molka. Pritožnik meni, da se je zaradi dopustitve dokazov, obremenjenih s kršitvijo 8.
člena EKČP, posledično okužila celotna veriga dokazov, zato bi morali biti vsi ti
dokazi izločeni. Samo na ta način naj bi bilo v skladu z odločbo Ustavnega sodišča št.
Up-1159/11 z dne 31. 5. 2012 (Uradni list RS, št. 53/12) zadoščeno zahtevi, da je
obdolženec subjekt in ne objekt kazenskega postopka. Meni, da je treba pri posegih v
zasebnost upoštevati določbe Ustave Republike Slovenije. Navaja, da Ustava v tem
delu zahteva za poseg v človekovo pravico sodno odločbo, navzočnost prič in
dokazni standard utemeljeni sum. Hišna preiskava na Finskem naj tem standardom
ne bi zadostila. Pri utemeljevanju teh kršitev se pritožnik sklicuje tudi na nedavno
sprejeto sodbo Sodišča Evropske unije v združenih zadevah Digital Rights Ireland Ltd
proti Minister for Communications, Marine and Natural Resources in drugim, ter
Kärntner Landesregierung in drugi, C-293/12, in C-594/12, z dne 8. 4. 2014.
6. Z izpodbijanima sodbama naj bi sodišči očitno kršili tudi pravico iz prvega odstavka
28. člena Ustave (načelo zakonitosti v kazenskem pravu) in z njo povezano pravico
do obrambe iz 29. člena Ustave. Pritožnik trdi, da obtožni akt in obsodilna sodba ne
vsebujeta temeljnih navedb o očitanem kaznivem dejanju glede časa in kraja njegove
storitve. Brez navedb o času in kraju storitve kaznivega dejanja pa naj sploh ne bi bilo
mogoče ugotoviti, kakšno je veljavno kazensko materialno pravo. Prav tako naj ne bi
bilo mogoče določiti krajevno pristojnega sodišča. Pritožnik meni, da iz obtožnega
akta in izreka sodbe ne izhaja, da je pritožnik sprejel obljubo nagrade, saj naj ne bi
bilo konkretnega opisa očitanega ravnanja, iz katerega bi izhajalo, da je ta zakonski
znak podan. Ocenjuje, da v primeru, ko v opisu očitanega dejanja državni tožilec ne
navede konkretnega ravnanja, sodišče tudi sámo po sebi ne sme ugotavljati, ali je ta
element kaznivega dejanja podan. Sodišče pa naj bi na podlagi indičnih dokazov
sklepalo, da obstajajo dejstva, ki jih državni tožilec v obtožnem aktu sploh ni navedel,
in šele iz teh naj bi izhajalo, da je bila obljuba nagrade sprejeta. Ker naj bi sodišče
razsodilo na podlagi nesklepčnega obtožnega akta, ki ni vseboval konkretiziranih
znakov očitanega kaznivega dejanja, za odločitev ne bi smelo uporabiti dejstev, ki naj
jih tožilec ne bi navedel. Očitano kaznivo dejanje naj bi bilo povezano z dajanjem
obljube, nedokazanost dajanja obljube pa naj bi hkrati učinkovala kot nedokazanost sprejemanja obljube. 7 Pritožnik trdi, da se mu očita sprejemanje obljube, pri čemer
so bili tisti, ki naj bi to obljubo dali, na Finskem oproščeni obtožbe. Umetna delitev
zadeve med tremi državami naj bi privedla do absurda, saj naj bi imeli v Avstriji in
Sloveniji obsodilno sodbo, na Finskem pa oprostilno. Ker naj ob tako pomensko in
časovno odprtem obsegu obtožnega predloga iz opisa dejanja ne bi izhajali dejanski
in pravni vidiki obtožbe in individualno konkretiziran opis ravnanj o obstoju znakov
očitanega kaznivega dejanja, naj bi bila pritožniku onemogočena učinkovita obramba.
7. Pritožnik predlaga Ustavnemu sodišču, naj ustavno pritožbo obravnava izjemoma,
pred izčrpanjem pravnih sredstev na podlagi drugega odstavka 51. člena Zakona o
Ustavnem sodišču (Uradni list RS, št. 64/07 – uradno prečiščeno besedilo in 109/12 –
v nadaljevanju ZUstS). Predlaga tudi, naj na podlagi 58. člena ZUstS začasno zadrži
izvršitev izpodbijanih sodb, saj mu grozi prestajanje kazni zapora. Začasno zadržanje
naj bi bilo potrebno tudi zato, da se sprejme odločitev o zatrjevanih kršitvah
človekovih pravic še pred volitvami. Samo na ta način naj bi se lahko zavaroval
nepopravljiv poseg v pasivno volilno pravico pritožnika kot tudi v aktivno volilno
pravico volivcev in pritožnika samega. Pasivna volilna pravica je temeljna človekova
pravica, ki se lahko smiselno uresničuje le v pogojih svobodnega oblikovanja politične
volje. Ko gre za takó politično eksploziven primer, kot je obravnavani, pa po mnenju
pritožnika obstaja razumno utemeljena bojazen, da bi pravnomočna obsodba, ki
temelji na ustavnih kršitvah, bistveno vplivala na pogoje in izid volitev. Če Ustavno
sodišče ne bi zadržalo izvršitve izpodbijane pravnomočne sodbe in bi se kasneje
izkazalo, da je bila obsodba v neskladju z Ustavo, bi to vzpostavilo neodpravljiv dvom
v legitimnost in ustavnost tovrstnih volitev.
B. – I.
8. Pritožnik predlaga, naj Ustavno sodišče ustavno pritožbo sprejme v obravnavo na
podlagi drugega odstavka 51. člena ZUstS. Zato je moralo Ustavno sodišče najprej
ugotoviti, ali so izpolnjeni pogoji, da odloča o ustavni pritožbi pred odločitvijo
Vrhovnega sodišča. Zoper pravnomočno obsodilno kazensko sodbo je namreč v
skladu s prvim odstavkom 420. člena Zakona o kazenskem postopku (Uradni list RS,
št. 32/12 – uradno prečiščeno besedilo in 47/13 – v nadaljevanju ZKP) dovoljena
zahteva za varstvo zakonitosti, tj. izredno pravno sredstvo, o katerem odloča Vrhovno
sodišče.
9. V skladu z ustaljeno ustavnosodno presojo je zahteva za varstvo zakonitosti zoper
pravnomočno obsodilno kazensko sodbo učinkovito pravno sredstvo. Na njeni podlagi
lahko Vrhovno sodišče presoja pravilnost uporabe materialnega in procesnega prava,
v izjemnem primeru, če nastane pri odločanju o zahtevi za varstvo zakonitosti precejšen dvom o resničnosti ugotovljenih dejstev, lahko tudi iz tega razloga poseže
v pravnomočno obsodilno sodbo (427. člen ZKP). V zahtevi za varstvo zakonitosti
mora Vrhovno sodišče na zahtevo vlagatelja presojati tudi vse zatrjevane kršitve
človekovih pravic (prvi odstavek 15. člena in 125. člen Ustave). 8 Izvršitev
pravnomočne obsodilne sodbe je mogoče odložiti (ali prekiniti) do končne odločitve
Vrhovnega sodišča o zahtevi za varstvo zakonitosti. To pooblastilo ima po tretjem
odstavku 422. člena ZKP glede na vsebino zahteve že sodišče prve stopnje, pri
katerem se vloži zahteva za varstvo zakonitosti. Z vidika učinkovitosti odločanja
Vrhovnega sodišča pa je pomembno to, da ima to pooblastilo po četrtem odstavku
423. člena ZKP tudi Vrhovno sodišče. Z zahtevo za varstvo zakonitosti torej lahko
pritožnik učinkovito uveljavlja tudi vse kršitve človekovih pravic, ki jih uveljavlja z
ustavno pritožbo. Če ne bi bilo tako, bi bila zoper pravnomočno obsodilno sodbo
vselej dopustna ustavna pritožba že po prvem odstavku 51. člena ZUstS. Pred
izčrpanjem zahteve za varstvo zakonitosti torej ustavna pritožba praviloma ni
dovoljena; če je vložena, jo Ustavno sodišče zavrže. V obravnavo jo lahko sprejme
samó ob izpolnjenih pogojih iz drugega odstavka 51. člena ZUstS (peta alineja
prvega odstavka 55.b člena ZUstS).
10. Ustavna pritožba je posebno pravno sredstvo, s katerim Ustavno sodišče
nadzoruje, ali sodna oblast, katere položaj ureja Ustava v drugem stavku drugega
odstavka 3. člena ter v 125. do 134. členu, pri izvrševanju svojih pristojnosti spoštuje
človekove pravice in temeljne svoboščine. Vrh te (redne) sodne oblasti je po izrecni
ureditvi v 127. členu Ustave Vrhovno sodišče, ki je po prvem odstavku tega člena
najvišje sodišče v državi in ki po njegovem drugem odstavku odloča o izrednih
pravnih sredstvih. Kot vrh sodstva skrbi Vrhovno sodišče z odločanjem o izrednih
pravnih sredstvih za pravilno in enotno uporabo prava v sodnih postopkih. To je
njegova pristojnost in hkrati odgovornost za izvrševanje te pristojnosti, saj ima sodna
oblast tako kot drugi dve veji oblasti odgovornost za učinkovito izvrševanje svoje
funkcije državne oblasti.
11. V skladu s prvim odstavkom 23. člena Ustave ima vsakdo pravico, da o njegovih
pravicah, dolžnostih ter obtožbah proti njemu odloča sodišče. V skladu s četrtim
odstavkom 15. člena Ustave je še specialno zagotovljeno sodno varstvo človekovih
pravic in temeljnih svoboščin. Zato je posamični akt, zoper katerega je lahko po šesti
alineji prvega odstavka 160. člena Ustave uperjena ustavna pritožba, posamični
pravni akt, ki ga izda sodišče. Po tretjem odstavku 160. člena Ustave odloči Ustavno
sodišče o ustavni pritožbi le, če je bilo izčrpano pravno varstvo, če zakon ne določa
drugače. Zato je ustavna pritožba subsidiarno pravno sredstvo, saj je praviloma
dopustna šele, ko so zoper odločitve v rednem sodstvu izčrpana vsa pravna sredstva,
ki jih zakon dovoljuje. Če pri odločanju o njih sodišča niso zagotovila spoštovanja
človekovih pravic in temeljnih svoboščin, lahko njihove kršitve pritožnik uveljavlja pred Ustavnim sodiščem. Da že iz prvega odstavka 15. člena Ustave, po katerem se
človekove pravice in temeljne svoboščine uresničujejo neposredno na podlagi
Ustave, in iz 125. člena Ustave, po katerem je sodnik vezan na Ustavo (in zakon),
izhaja zavezanost sodišč k spoštovanju človekovih pravic in temeljnih svoboščin, je
Ustavno sodišče že večkrat poudarilo. Varstvo navedenih pravic mora biti zato
zagotovljeno že v prvostopenjskem sojenju in prav enako pri odločanju vrha sodstva
iz prvega odstavka 127. člena Ustave. Skrb za pravilno in enako uporabo prava
zajema tako tudi skrb za pravilno in enako uporabo Ustave, pri čemer obveznost
sojenja po Ustavi izhaja že iz nje same. Če sodstvo pri izvrševanju svojih pristojnosti,
tudi pri odločanju o obtožbi zoper posameznika, ne zagotovi spoštovanja njegovih
človekovih pravic in temeljnih svoboščin, je k njihovi zaščiti poklicano Ustavno
sodišče, in sicer kot zadnje in najvišje sodišče za varstvo človekovih pravic in
temeljnih svoboščin v državi (prvi odstavek 1. člena ZUstS). Ustavno sodišče zato
praviloma ne more odločati o ustavni pritožbi kot vzporedno sodišče z Vrhovnim
sodiščem ali pred njim, kadar je z zakonom predvideno izredno pravno sredstvo pred
Vrhovnim sodiščem.
12. Navedena ustavna izhodišča opredeljujejo tudi ustavnopravno razmerje med
Ustavnim in Vrhovnim sodiščem v sistemu državne oblasti, kot ga ureja Ustava. Vse
institucije pravne države, v kateri je uveljavljeno načelo delitve oblasti, morajo v
temelju spoštovati druga drugo in ne prevzemati nalog druge na podlagi
vnaprejšnjega nezaupanja. Tako mora tudi Ustavno sodišče zaupati, da bo Vrhovno
sodišče v primerih, ko je njegova pristojnost za odločanje o izrednem pravnem
sredstvu določena z zakonom, odgovorno opravilo svoje ustavne obveznosti in med
njimi na prvem mestu zagotovilo spoštovanje človekovih pravic in temeljnih
svoboščin. Vrhovno sodišče mora tako pri svojem odločanju sanirati kršitve
človekovih pravic, ki so jih zagrešila pri sojenju nižja sodišča. Če bi tudi sámo sprejelo
stališča, ki pomenijo kršitev človekovih pravic ali temeljnih svoboščin, je njihova
presoja podvržena presoji ustavnosodne oblasti. Ker je Ustavno sodišče zadnje in s
tem najvišje sodišče v državi, ko gre za varstvo človekovih pravic in temeljnih
svoboščin, mora imeti pri izvrševanju svojih nalog, kot je bilo že večkrat poudarjeno,
na razpolago kvalitetno ustavnopravno argumentacijo rednega sodstva, 9 vključno z
argumentacijo najvišjega sodišča iz prvega odstavka 127. člena Ustave, kadar je
zakonodajalec dopustil izredna pravna sredstva pred Vrhovnim sodiščem. Le tako bo
tudi Ustavno sodišče lahko svojo vlogo varuha človekovih pravic in temeljnih
svoboščin kar najbolj kvalitetno opravilo.
13. Zakonodajalec je zahtevo po izčrpanju vseh pravnih sredstev, ki jo je vzpostavila
že Ustava v tretjem odstavku 160. člena, vsebinsko ponovil v prvem odstavku 51.
člena ZUstS. Izkoristil pa je tudi pooblastilo iz navedene določbe Ustave, po katerem
lahko določi izjeme od zahteve po poprejšnjem izčrpanju vseh pravnih sredstev. Taka izjema je drugi odstavek 51. člena ZUstS, ki določa, ob katerih pogojih lahko
Ustavno sodišče vendarle odloča pred izčrpanjem izrednih pravnih sredstev. Ta
določba se glasi: "Pred izčrpanjem izrednih pravnih sredstev lahko Ustavno sodišče
izjemoma odloča o ustavni pritožbi, če je zatrjevana kršitev očitna in če bi z izvršitvijo
posamičnega akta nastale za pritožnika nepopravljive posledice." V skladu s to
določbo lahko torej Ustavno sodišče izjemoma odloča tudi o ustavni pritožbi zoper
pravnomočno sodbo pred izčrpanjem zahteve za varstvo zakonitosti pred Vrhovnim
sodiščem.
14. Drugi odstavek 51. člena ZUstS je izjema od pravila iz prvega odstavka tega
člena. Izjeme je treba že same po sebi razlagati restriktivno. V drugem odstavku 51.
člena ZUstS pa je še posebej povedano, da je odločanje Ustavnega sodišča pred
izčrpanjem izrednega pravnega sredstva dopustno le izjemoma, pri čemer Zakon
uporabi tudi diskrecijsko besedo "lahko". Tako imamo v tej pravni normi kombinacijo
pooblastila za odločanje po prostem preudarku ("lahko" s poudarkom na izjemoma) in
dveh nedoločenih pravnih pojmov. Pooblastilo za odločanje po prostem preudarku je
treba razlagati v skladu z namenom, zaradi katerega je Ustavnemu sodišču to
pooblastilo dano. Dano pa mu je zato, da lahko ob določenih strogih pogojih zagotovi
varstvo človekovih pravic in temeljnih svoboščin še preden bi se o njih dokončno
izrekla pri odločanju o izrednih pravnih sredstvih pristojna sodišča. Ustavno sodišče
mora pri tem upoštevati, da je ustavna pritožba subsidiarno pravno sredstvo, zato mu
zakon nalaga, da to pooblastilo uporabi res izjemoma, pri čemer je zavezano
spoštovati načelo enakosti pred zakonom (drugi odstavek 14. člena Ustave). Ne da bi
imelo utemeljen razlog, v kasnejših podobnih primerih ne sme odločiti drugače kot v
prejšnjih. 10 Uporabi pa lahko to pooblastilo samó, če sta kumulativno izpolnjena dva
pogoja, izražena v obliki nedoločenih pravnih pojmov: 1) očitnost zatrjevane kršitve
človekove pravice in 2) nepopravljive posledice, ki bi z izvršitvijo izpodbijanega akta
nastale za pritožnika.
15. Pogoj nastanka nepopravljivih posledic za pritožnika je doslej Ustavno sodišče
redko razlagalo. 11 Večkrat pa se je Ustavno sodišče opredelilo do zatrjevane očitnosti
kršitev človekovih pravic. Ta nedoločen pravni pojem je podrobneje razložilo že v
precedenčnem sklepu št. Up-62/96 z dne 11. 4. 1996 (OdlUS V, 68). V njem je
Ustavno sodišče poudarilo, da očitna kršitev ni enako kot "prima facies" kršitev.
Nekaj, kar bi bilo na prvi pogled (prima facie) lahko videti kot kršitev, se namreč lahko
po vsestranski presoji izkaže drugače. Za "očiten" je Ustavno sodišče navedlo, da je
"takšen, ki ga ni mogoče ovreči ali 'omajati' niti po vsestranskem preizkusu, ker vse
okoliščine, zdrava pamet in vse izkušnje, brez dokazovanja in brez možnosti
nasprotnega utemeljevanja, izključujejo vsako možnost drugačnega sklepa." Tako
ozka razlaga pojma očitnosti kršitve je na mestu zaradi tega, ker Ustavno sodišče
pooblastilo za odločanje pred izčrpanjem izrednih pravnih sredstev lahko uporabi samo izjemoma. Po teh, v ustavnosodni presoji sedaj že ustaljenih izhodiščih je
Ustavno sodišče vse od sklepa št. Up-62/96 presojalo, ali so pritožniki izkazali
očitnost zatrjevanih kršitev človekovih pravic. V skladu z njimi mora, upoštevaje
načelo enakosti pred zakonom, odločati tudi v pritožnikovem primeru.
B. – II.
16. Ustavno sodišče je doslej na podlagi pooblastila iz drugega odstavka 51. člena
ZUstS nekajkrat začelo postopek odločanja o ustavni pritožbi pred izčrpanjem
izrednih pravnih sredstev. 12 Prvih nekaj primerov takega odločanja je iz prvih štirih let
po tem, ko je Ustavno sodišče na podlagi ZUstS začelo odločati o ustavnih pritožbah.
Šlo je za ustavne pritožbe neposredno zoper odločitve Sodnega sveta (št. Up-
132/96), Komisije za volitve, imenovanja in administrativne zadeve Državnega zbora
(št. Up-159/96), ravnanje Vrhovnega sodišča (št. Up-277/96), 13 zoper odločitve
upravnih organov (št. Up-147/96, št. Up-112/97, št. Up-314/97) in celo zoper mnenje
zdravniške komisije (št. Up-53/96). V vseh teh primerih je Ustavno sodišče bodisi
štelo upravni spor po tedanji zakonski ureditvi za izredno pravno sredstvo bodisi je
odločalo pred socialnim sodiščem. Skupno večini teh primerov je, da je pred
odločanjem Ustavnega sodišča o njih že obstajala poprejšnja odločitev Ustavnega
sodišča, na katero se je Ustavno sodišče sklicevalo in na tej podlagi lahko hitro in
brez dokazovanja prepoznalo očitnost kršitve človekove pravice.
17. V zadevi št. Up-599/04 je šlo za povsem izjemen primer, ko je za osebo, ki ji je
bila vzeta prostost in ni znala jezika, v kateri ji je sodišče vročilo sodbo, štelo, da
zaradi tega sploh ni mogla izčrpati pravnih sredstev, niti rednih ne. V tem primeru so
bila torej pravna sredstva, ki jih sicer Ustavno sodišče šteje za učinkovita, zaradi
posebnih okoliščin tega primera za pritožnika neučinkovita, zato tega primera ni
mogoče šteti za vsebinsko enakega drugim navedenim primerom. 14 Tako dejansko ni
šlo za odločanje po drugem odstavku, temveč za odločanje po prvem odstavku 51.
člena ZUstS. Pa tudi vsebina ustavne pritožbe, ki je bila usmerjena zoper sklep, s katerim je sodišče njegovo vlogo zavrglo kot nerazumljivo, je bila omejena na
pravico osebe, ki ji je vzeta prostost, da v postopku uporablja svoj jezik.
18. V zadnjih devetih letih 15 Ustavno sodišče ni ugodilo nobenemu predlogu
pritožnikov za odločanje o ustavni pritožbi na podlagi drugega odstavka 51. člena
ZUstS in je ustavne pritožbe zavrglo. 16 Glede primerov, v katerih je odločalo pred
izčrpanjem izrednih pravnih sredstev, je treba opozoriti tudi na to, da se v skladu s
sedaj že ustaljeno ustavnosodno presojo zahteva, da je treba izčrpati upravni spor kot
redno sodno varstvo, poleg tega pa tudi izredno pravno sredstvo revizije v upravnem
sporu pred Vrhovnim sodiščem. 17 To vsebinsko enako velja tudi za druga pravna
področja. 18 Enako stališče je Ustavno sodišče ob ponovitvi izhodišča o ustavni
pritožbi kot subsidiarnem pravnem sredstvu sprejelo tudi glede novelirane ureditve
zahteve za varstvo zakonitosti iz ZKP zoper sodne odločbe, s katerimi se ne konča
kazenski postopek. 19 Ustavno sodišče je tako v zadnjih letih zelo zaostrilo pogoje
dostopa do Ustavnega sodišča, kar kaže tudi na to, kako izjemno mora biti odločanje
o ustavni pritožbi pred izčrpanjem izrednih pravnih sredstev pred Vrhovnim sodiščem.
19. Vendar to, da je prišlo do spremembe ustavnosodne presoje, ki bi danes
narekovala drugačno odločanje v zadevah, navedenih v 16. točki obrazložitve tega
sklepa, ne more vplivati na presojo v pritožnikovem primeru. Mogoče pa je navedene
primere primerjati s pritožnikovim primerom predvsem z vidika tega, ali je izkazana
očitnost zatrjevanih kršitev človekovih pravic. Ustavno sodišče je namreč v vseh
primerih, ko je odločalo pred izčrpanjem izrednega pravnega sredstva, jasno navedlo,
katere zatrjevane kršitve človekovih pravic je štelo za očitne v smislu drugega
odstavka 51. člena ZUstS. Tako je bila na primer v odločbi št. Up-147/96 ugotovljena
kršitev pravice do izjave iz 22. člena Ustave v upravnem postopku, ki se je pred
pristojnim ministrstvom odvil po tem, ko je Ustavno sodišče enkrat že odpravilo
njegovo odločitev o prošnji pritožnika za sprejem v državljanstvo in mu zadevo vrnilo
v novo odločanje. Tudi v pritožnikovem primeru je treba ugotoviti, ali so zatrjevane
kršitve očitno izkazane.
20. Pritožnik zatrjuje očitnost kršitev pravic iz prvega odstavka 28. člena, 29. člena,
22. člena, prvega odstavka 23. člena ter 6. člena EKČP. Pravice iz 6. člena EKČP so
zajete v navedenih določbah Ustave, zato zadošča presoja z vidika ustavnih določb.
Pri tem je pritožnikove trditve v skladu z načelom enakosti pred zakonom treba
presojati glede na standard, ki ga je Ustavno sodišče vzpostavilo v sklepu št. Up-
62/96. Presoditi je treba, ali je pritožnik izkazal, da gre za očitnost kršitve, ki je takšna,
da je ni mogoče ovreči ali omajati niti po vsestranskem preizkusu, ker vse okoliščine,
zdrava pamet in vse izkušnje, brez dokazovanja in brez možnosti nasprotnega
utemeljevanja, izključujejo vsako možnost drugačnega sklepa.
21. Ustavna pritožba vsebuje resne očitke kršitev človekovih pravic pritožnika, ki
zahtevajo njihovo skrbno, natančno in poglobljeno proučitev. Vendar pritožnik ni
izkazal očitnosti teh kršitev, ki bi jih Ustavno sodišče lahko ugotovilo v skladu s
standardom, vzpostavljenim s sklepom št. Up-62/96. Samo takó izkazane kršitve
človekovih pravic pa bi lahko utemeljile enega izmed pogojev za izjemno odločanje
Ustavnega sodišča.
22. Zatrjevano kršitev prvega odstavka 28. člena Ustave je Višje sodišče povezalo s
tem, da gre za t. i. indično sodbo. Ustavno sodišče se je sicer že nemalokrat srečalo z
indičnimi sodbami, vendar v nobenem primeru doslej še ni bilo izostreno vprašanje, ki
ga postavlja pritožnik. Zato Ustavno sodišče doslej ni oblikovalo ustavnopravnih
standardov, na podlagi katerih bi bilo mogoče presojati utemeljenost zatrjevane
kršitve. Če bi Ustavno sodišče sledilo pritožnikovemu stališču, bi že na ravni očitnosti
kršitve sprejelo stališče, da indična sodba v kazenski zadevi sploh ne sme biti
dopustna. Pritožnik namreč meni, da že sama po sebi krši 22. in 27. člen Ustave. Če
bi Ustavno sodišče sprejelo izhodiščno stališče, da je indična sodba sicer lahko
dopustna, pa bi se takoj zastavila nadaljnja vprašanja o tem, kako daleč je
posamezna sodba lahko indična, kaj mora biti v takem primeru zajeto v opisu
kaznivega dejanja, kako daleč morajo biti konkretizirana dejstva, na obstoj katerih
sodišče logično sklepa iz dokazanih drugih dejstev, 20 potem ko izključi vse mogoče
drugačne logične sklepe. Zastavila bi se torej prav tista vprašanja, ki jih v obliki
očitkov o kršitvi prvega odstavka 28. člena in posledično 29. člena Ustave zastavlja
pritožnik. Vse to mora biti predmet resne in poglobljene ustavnopravne presoje, da bi
se oblikovali jasni odgovori in vzpostavili jasni ustavnopravni standardi glede
spoštovanja teh človekovih pravic.
23. Navedenega ni mogoče storiti na ravni očitnosti kršitve v smislu pomena očitnosti
iz sklepa št. Up-62/96. Ker gre za vprašanja, ki se sama po sebi zastavljajo tako na
kazenskopravni kot na ustavnopravni ravni, 21 je še toliko pomembneje, da ima
Ustavno sodišče pred izrekanjem o njih stališča Vrhovnega sodišča. Gre pa tudi za
vprašanja, pri obravnavi katerih pride na ravni konkretnega primera do prepletanja
razlage prava, pravilnosti dokazne presoje ali morebiti celo pravilne ugotovitve dejanskega stanja. Zato ni mogoče že pred skrbno analizo v navedeni smeri
govoriti o očitni arbitrarnosti izpodbijanih sodb in s tem o kršitvi 22. člena Ustave.
24. Prav tako ni mogoče šteti za očitno kršitev 27. in 29. člena Ustave, ker je sodišče
zavrnilo izločitev dokazov, pridobljenih v tujini. Ustavno sodišče se o tem
ustavnopravnem vprašanju še ni izrecno izreklo. 22 Še pomembneje je to, da sta
sodišči izrecno utemeljili, da naj bi bili enaki dokazi pridobljeni od neodvisnega vira, ki
naj ne bi bil obremenjen s kršitvami človekovih pravic. Tega se pritožnik v ustavni
pritožbi sploh ne dotika. Očitnosti kršitve prvega odstavka 23. člena Ustave zaradi
neugoditve predlogu za izločitev sodnice pa glede na utemeljitev sodišč tudi ni
mogoče pritrditi.
25. Glede na navedeno je treba ugotoviti, da zatrjevane kršitve človekovih pravic niso
izkazane s tisto stopnjo očitnosti, ki se zahteva, da bi Ustavno sodišče lahko na
podlagi drugega odstavka 51. člena ZUstS odločalo pred izčrpanjem izrednih pravnih
sredstev. O njihovi utemeljenosti bo najprej moralo odločiti Vrhovno sodišče, če bo
pritožnik vložil zahtevo za varstvo zakonitosti. Vrhovno sodišče ima za to presojo vsa
ustavna in zakonska pooblastila. V skladu z 22. členom Ustave se bo moralo Vrhovno
sodišče do zatrjevanj kršitev človekovih pravic opredeliti in presoditi njihovo
utemeljenost. Če bo Vrhovno sodišče obrazložilo, zakaj očitki o zatrjevanih kršitvah
niso utemeljeni, bo imel pritožnik možnost vložiti ustavno pritožbo zoper sodbo
Vrhovnega sodišča. Resnost očitkov kršitev človekovih pravic je pomembna tudi pri
odločanju o utemeljenosti morebitnega pritožnikovega predloga za odložitev izvršitve
pravnomočne sodbe pred sodiščem prve stopnje ali pred Vrhovnim sodiščem.
26. Ker pritožnik zatrjevanih kršitev človekovih pravic ni izkazal s tisto stopnjo
očitnosti, ki se zahteva, da bi Ustavno sodišče lahko izjemoma odločalo o ustavni
pritožbi, ni izpolnjen eden izmed kumulativno zahtevanih pogojev in zato ni izpolnjena
procesna predpostavka iz drugega odstavka 51. člena ZUstS za začetek postopka na
podlagi ustavne pritožbe. Ustavno sodišče je zato ustavno pritožbo zaradi
neizčrpanosti pravnih sredstev zavrglo.
